
   --------------------------------------------------------------------------

                                                    Lög um lögskráningu sjómanna

                              1987 nr. 43 30. mars

   --------------------------------------------------------------------------

                                   I. kafli.
                 Um lögskráningarskyldu og lögskráningarstjóra.
                                     1. gr.
               Lögskráning sjómanna er tvenns konar: lögskráning í skiprúm og
                                                     lögskráning úr skiprúmi.
                                   Lögskráning fer fram á útgerðarstað skips.

                                     2. gr.
               Skylt er að lögskrá alla skipverja sem ráðnir eru til starfa á
                     íslenskum skipum sem eru 12 rúmlestir brúttó eða stærri.
             Heimilt er að lögskrá aðra en skipverja þann tíma sem viðkomandi
       dvelja um borð í skipi sem er í förum enda leggi þeir fram yfirlýsingu
                                  tryggingafélags um líf- og slysatryggingar.

                                     3. gr.
               [Tollstjórar eru lögskráningarstjórar hver í sínu umdæmi. Utan
    aðsetursstaða sinna er tollstjórum heimilt að fela hreppstjórum að annast
        lögskráningar. Einnig er tollstjórum heimilt að skipa fulltrúa til að
         annast lögskráningar á aðsetursstöðum sínum ef þess gerist þörf.]^1)
          Hreppstjórar og lögskráningarfulltrúar [tollstjóra]^1) skv. 1. mgr.
   skulu hafa eftirlit með skráningu og skila yfirliti til [tollstjóra]^1) um
       lögskráningar í umdæmum sínum eigi sjaldnar en ársfjórðungslega. Verði
             þeir varir við að ekki er farið eftir fyrirmælum laga þessara um
     lögskráningu skulu þeir tafarlaust tilkynna meint brot með símskeyti til
       hlutaðeigandi skipstjóra og [tollstjóra].^1) [Tollstjóri]^1) skal hafa
                           eftirlit með lögskráningarfulltrúum í umdæmi sínu.

   ^1)[2]L. 92/1991, 92. gr.

                                     4. gr.
        Lögskrá skal í skiprúm:

   1.
           Hvert sinn er nýr maður eða áhöfn er ráðin á skip.
   2.
           Í fyrsta sinn á hverju ári sem skip er afgreitt eða byrjar ferð
           frá hérlendri höfn enda þótt engin breyting verði á skipshöfn.
   3.
           Hvert sinn sem nýr maður er ráðinn erlendis á íslenskt skip. Skal
           þá íslenskt sendiráð eða ræðismaður lögskrá á skipið ef til næst.
           Sendiráð eða ræðismaður skal síðan þegar tilkynna hina nýju
           lögskráningu með símskeyti til viðkomandi lögskráningarstjóra.

           Sé ekki unnt að ná til sendiráðs eða ræðismanns þegar ráða verður
           mann á íslenskt skip erlendis skal skipstjóri þegar tilkynna það
           til viðkomandi lögskráningarstjóra.

   4.
           Hvert sinn, sem sjómenn eru ráðnir hér á landi í skiprúm á
           íslensku skipi sem statt er erlendis, skulu þeir lögskráðir áður
           en þeir fara af landi burt.

                                     5. gr.
        Lögskrá skal úr skiprúmi í hvert sinn er veru skipverja um borð
   lýkur, hvort heldur er vegna ráðningarslita eða um stundarsakir, vegna
   orlofs, slyss, veikinda eða ef skip er ekki í förum um stundarsakir vegna
   t.d. bilana, viðgerða, endurbóta eða skipi er af öðrum ástæðum ekki haldið
   úti.

                                     6. gr.
        Skipstjóra er skylt að sjá um að skipverjar séu lögskráðir í skiprúm
   og úr skiprúmi. Hann má eigi leggja skipi úr höfn nema allir skipverjar,
   sem skylt er að lögskrá skv. 2. gr., hafi verið lögskráðir í skiprúm.
        Þegar svo er ástatt sem segir í 4. tölul. 4. gr. og skipstjóri er
   eigi staddur þar sem lögskráning á að fara fram skal útgerðarmaður sjá um
   að lögskráð sé.

                                   II. kafli.
                            Framkvæmd lögskráningar.
                                     7. gr.
        Við fyrstu árlegu lögskráningu í skiprúm skv. 2. tölul. 4. gr. skal
   sýna lögskráningarstjóra eftirtalin gögn:

   1.
           Atvinnuskírteini skipstjóra.
   2.
           Mælibréf skipsins og haffærisskírteini.
   3.
           Atvinnuskírteini eða starfsleyfi þeirra manna er lögskráðir skulu
           og skírteini þurfa að lögum til þess að mega gegna stöðu þeirri á
           skipinu sem þeir eru ráðnir til.
   4.
           Útfyllta skipshafnarskrá í tveimur samhljóða eintökum.
   5.
           Sjóferðabækur þeirra manna er lögskráðir skulu.
   6.
           Yfirlýsingu frá viðkomandi tryggingafélagi um líf- og
           slysatryggingu skipverja og skal skráningarstjóri ganga úr skugga
           um að þær séu í samræmi við gildandi lög og kjarasamninga. Nú
           vanrækir útgerðarmaður að hafa líf- og slysatryggingu í gildi og
           er hann þá ábyrgur fyrir viðkomandi bótagreiðslum. Reynist
           útgerðarmaður eigi fær um greiðslu slíkra bóta ber ríkissjóður
           fulla ábyrgð á greiðslu þeirra.
   7.
           [Yfirlýsingu um að skipverji hafi hlotið öryggisfræðslu í
           Slysavarnaskóla sjómanna eða með öðrum hætti. Skipstjórnarmenn og
           aðrir skipverjar skulu hafa fullnægt ákvæði þessu fyrir 31.
           desember 1996. Veita má skipverja sem skráður er í fyrsta sinn sex
           mánaða frest til að fullnægja þessu ákvæði.]^1)

        Ef skilyrðum 1. mgr. er fullnægt ritar lögskráningarstjóri vottorð
   sitt á gögnin. Ef eitthvert gagna skv. 1.4. og 6. tölul. 1. mgr. vantar
   skal eigi lögskráð fyrr en úr því er bætt.
        Við lögskráningu úr skiprúmi skal skipstjóri leggja fram
   skipshafnarskrá og sjóferðabækur.
        [Samgönguráðherra er heimilt með reglugerð að setja það skilyrði
   fyrir lögskráningu nýliða um borð í skipum að þeir hafi lokið námi fyrir
   nýliða með fullnægjandi hætti. Samgönguráðherra skal hafa samráð við
   samtök sjómanna og útgerðarmanna um nánari framkvæmd þessa ákvæðis.]^2)

   ^1)[3]L. 162/1995, 1. gr.^2)[4]L. 16/1994, 2. gr.

                                     8. gr.
        Þegar nýir menn eru lögskráðir í skiprúm eftir að skipshafnarskrá er
   gerð skal þeim bætt við á skrána meðan hún endist en á aukaskrá sé hún
   fullrituð. Skal þess þá getið í aðalskránni að aukaskrá hafi verið gerð.

                                     9. gr.
        Um sjóferðabækur skipverja fer eftir ákvæðum sjómannalaga og laga um
   atvinnuréttindi við siglingar á íslenskum skipum svo og reglugerða er
   settar eru samkvæmt þeim.

                                    10. gr.
        Við lögskráningu í skiprúm skulu allir þeir sem lögskrá á til starfa,
   sem sérstök réttindi þarf til að gegna lögum samkvæmt, mæta hjá
   lögskráningarstjóra og undirrita skipshafnarskrá.
        Þegar lögskráð er í skiprúm við fyrstu skráningu á árinu skulu allir
   skipverjar mæta hjá lögskráningarstjóra.
        Að öðru leyti en um getur í 1. og 2. mgr. er skipverjum eigi skylt að
   mæta við lögskráningu og undirrita skipshafnarskrá þar. Þó getur sérhver
   skipverja krafist þess að vera viðstaddur er hann skal lögskráður og er
   skipstjóra þá skylt að heimila það.

                                    11. gr.
        Að lokinni lögskráningu skal skráningarstjóri afhenda skipstjóra
   annað eintak skipshafnarskrárinnar með áritun sinni.

                                    12. gr.
        Ef skipstjóri getur ekki gengið frá lögskráningu áður en skip
   yfirgefur höfn skal hann eða útgerðarmaður skipsins tilkynna
   lögskráningarstjóra, innan 24 klst., nöfn mannanna og annað sem honum ber
   að skýra frá við almenna lögskráningu. Skipstjóra er einnig heimilt innan
   þess tíma að kalla upp næstu strandarstöð og lesa upp nöfn þeirra og störf
   sem um borð eru. Strandarstöðin skal síðan bera þau boð til viðkomandi
   lögskráningarstjóra.
        Jafnframt skal skipstjóri færa nöfn skipverja og annað, sem skrásetja
   ber við lögskráningu, á eintak það af skipshafnarskránni sem er í skipinu.
   Skulu þeir sem þannig eru lögskráðir samþykkja lögskráninguna með áritun
   sinni á skipshafnarskrána.
        Við næstu lögskráningu skal skráningarstjóri bera eintak skipstjóra
   saman við frumeintak sitt og tilkynningar sem honum hafa borist.

                                    13. gr.
        Þegar lögskráð er úr skiprúmi skulu þeir menn, sem skrá á úr
   skiprúmi, mæta með sama hætti og lýst er í 10. gr., sbr. þó 4. mgr.
   þessarar greinar. Ef skipverji er eigi viðstaddur skal skipstjóri
   tafarlaust láta hann vita um lögskráninguna. Ber skipstjóra að sanna að
   skipverja hafi verið tilkynnt um lögskráningu úr skiprúmi ef um er deilt.
        Nú hefur skipverja eigi borist vitneskja um lögskráningu úr skiprúmi
   á réttum tíma og er honum þá heimilt að vefengja gildi lögskráningarinnar
   með því að bera upp andmæli við lögskráningarstjóra.
        Óheimilt er að lögskrá úr skiprúmi nema frá þeim degi að telja er
   slíkrar skráningar er óskað nema fyrir liggi yfirlýsing frá þeim
   skipverjum, sem þannig á að lögskrá úr skiprúmi, um að þeir séu því
   samþykkir.
        Sé ráðningu skipverja sannanlega lokið eða hann verður frá störfum
   vegna slyss eða veikinda eða fer í orlof ber útgerðarmanni eða skipstjóra
   eigi skylda til að tilkynna viðkomandi skipverja um lögskráningu úr
   skiprúmi.

                                  III. kafli.
                                 Almenn ákvæði.
                                    14. gr.
        Fyrir störf þau, er lögskráningarstjóri innir af höndum samkvæmt
   lögum þessum, svo og fyrir sjóferðabækur og skipshafnarskrár, skal greiða
   gjald samkvæmt gjaldskrá.
        Lögskráningarstjóri innheimtir gjöld þessi og renna þau í ríkissjóð.
   Gjald fyrir sjóferðabók greiðir útgerðarmaður eða hlutaðeigandi sjómaður
   sjálfur en önnur gjöld greiðir skipstjóri fyrir hönd útgerðarmanna.

                                    15. gr.
        Lögskráningarstjóra er skylt, sé þess óskað, að veita stéttarsamtökum
   sjómanna eða eftirlitsmanni þeirra aðgang að gögnum er varða lögskráningar
   og upplýsingar um þær.

                                    16. gr.
        Heimilt er starfsmönnum Landhelgisgæslu Íslands að fara um borð í
   íslensk skip á siglingu og kanna lögmæti lögskráningar og skilríki um
   réttindi yfirmanna. Sé þessu ábótavant ber að kæra það en við ítrekað brot
   sama skipstjóra má færa skip til hafnar en bera má þá ákvörðun undir
   dómstóla [eftir sömu reglum og gilda um heimild til að bera
   rannsóknaraðgerðir í opinberu máli undir dóm].^1)

   ^1)[5]L. 92/1991, 92. gr.

                                    17. gr.
        Brot gegn lögum þessum varða sektum enda liggi ekki þyngri refsing
   við þeim samkvæmt öðrum lögum. Verði skipstjóri með dómi fundinn sekur um
   ítrekað brot á lögskráningarskyldu sinni samkvæmt lögum þessum má dæma
   hann jafnframt til að hafa fyrirgert skírteini sínu um stundarsakir.

                                    18. gr.
        Með mál út af brotum á lögum þessum skal farið að hætti opinberra
   mála.

                                    19. gr.
        Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1987043
   2. file:///altext/stjt/1991.092.html
   3. file:///altext/stjt/1995.162.html
   4. file:///altext/stjt/1994.016.html
   5. file:///altext/stjt/1991.092.html
