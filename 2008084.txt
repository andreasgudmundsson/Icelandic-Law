
   --------------------------------------------------------------------------

                           Lög um uppbót á eftirlaun

                              2008 nr. 84 12. júní

   --------------------------------------------------------------------------

                 Ferill málsins á Alþingi.   Frumvarp til laga.

                           Tóku gildi 20. júní 2008.

                        I. kafli. Markmið og gildissvið.
                                1. gr. Markmið.
 Markmið laga þessara er að tryggja einstaklingum sem eiga takmörkuð eða engin
   réttindi til eftirlauna frá lífeyrissjóðum tiltekna uppbót á eftirlaun sem
                            greiðist úr ríkissjóði.
                               2. gr. Gildissvið.
Einstaklingur sem á takmarkaðan eða engan rétt til eftirlauna frá lífeyrissjóði
    getur öðlast rétt á greiðslum samkvæmt lögum þessum, enda uppfylli hann
                  eftirfarandi skilyrði við lok viðmiðunarárs:
                             a. hafi náð 67 ára aldri,
                            b. sé búsettur á Íslandi og
             c. hafi búið á Íslandi í 10 ár samtals frá 16 ára aldri.
Eigi einstaklingur réttindi í lífeyrissjóði getur hann einungis öðlast rétt til
uppbótar samkvæmt lögum þessum hafi hann hafið töku þeirra eftirlauna sem hann á
                                   rétt til.
      Með búsetu samkvæmt þessari grein er átt við lögheimili í skilningi
                                lögheimilislaga.
                             3. gr. Skilgreiningar.
                             Í lögum þessum merkir:
    1. Eftirlaun: Ellilífeyrisgreiðslur úr lífeyrissjóðum samkvæmt [1]lögum nr.
  129/1997, um skyldutryggingu lífeyrisréttinda og starfsemi lífeyrissjóða, og
                sambærilegar ellilífeyrisgreiðslur erlendis frá.
       2. Lífeyrissjóður: Aðili sem veitir viðtöku skyldubundnu iðgjaldi til
  greiðslu eftirlauna (ellilífeyris) til æviloka, sbr. [2]lög nr. 129/1997, um
 skyldutryggingu lífeyrisréttinda og starfsemi lífeyrissjóða. Til lífeyrissjóða
    skal í þessu sambandi einnig telja erlenda aðila sem veita einstaklingum
                              sambærileg réttindi.
     3. Uppbót á eftirlaun: Fjárhæð sem greidd er út með reglubundnum hætti að
             lokinni álagningu opinberra gjalda fyrir viðmiðunarár.
             4. Viðmiðunarár: Næstliðið tekjuár á undan álagningarári.
    5. Greiðslutímabil: Tímabil sem greiðsla uppbótar skiptist niður á og hefst
   fyrsta almanaksmánuð að lokinni álagningu á álagningarári. Greiðslutímabil
         byrjar að jafnaði í ágúst ár hvert og lýkur í júlí árið eftir.

                          II. kafli. Eftirlaunauppbót.
                                4. gr. Fjárhæð.
Uppbót á eftirlaun einstaklinga sem uppfylla skilyrði 2. gr. skal ákvarða þannig
að frá því sem á vantar að eftirlaun þeirra úr lífeyrissjóðum nemi að meðaltali
25.000 kr. á mánuði, eða 300.000 kr. á ári miðað við heilt ár, skal draga eigin
   tekjur eins og nánar er kveðið á um í 5. gr. Þeir sem engan rétt eiga til
        eftirlauna hjá lífeyrissjóði skulu njóta sambærilegra réttinda.
                     5. gr. Ákvörðun uppbótar á eftirlaun.
  Ákvörðun um uppbót á eftirlaun skal miðast við tekjur viðmiðunarárs samkvæmt
                                 skattframtali.
  Tekjur skv. A- og B-lið [3]7. gr. laga nr. 90/2003, um tekjuskatt, að teknu
     tilliti til ákvæða [4]28. gr. sömu laga um hvað ekki telst til tekna,
 frádráttarliða skv. 1., 3., 4. og 5. tölul. A-liðar 1. mgr. 30. gr. og [5]31.
gr. sömu laga og undantekninga eða takmarkana samkvæmt sérlögum, skulu koma til
              lækkunar þeirri fjárhæð sem kveðið er á um í 4. gr.
    Jafnframt skal helmingur tekna skv. C-lið [6]7. gr. laga nr. 90/2003, um
tekjuskatt, að teknu tilliti til ákvæða [7]28. gr. sömu laga um hvað ekki telst
 til tekna og undantekninga eða takmarkana samkvæmt sérlögum, koma til lækkunar
þeirri fjárhæð sem kveðið er á um í 4. gr. Þegar um hjón eða samskattað fólk er
  að ræða skal þó skipta sameiginlegum fjármagnstekjum skv. 3. mgr. [8]66. gr.
   laga nr. 90/2003 jafnt á milli þeirra þegar tekjuviðmiðun samkvæmt þessari
                              málsgrein er fundin.
Ekki teljast til tekna, þrátt fyrir ákvæði 2. mgr., eftirlaun úr lífeyrissjóðum,
       bætur samkvæmt almannatryggingum eða fjárhagsaðstoð sveitarfélaga.
Nú hefur einstaklingur hafið töku eftirlauna á viðmiðunarári og skal þá eingöngu
 greiða uppbót vegna þeirra mánaða viðmiðunarársins sem viðkomandi fékk greidd
 eftirlaun. Við ákvörðun um viðmið skal, varðandi tekjur skv. 2. mgr., miða við
 þær tekjur sem til féllu eftir að viðkomandi hóf töku eftirlauna, en varðandi
   tekjur skv. 3. mgr. skal miða við meðalmánaðartekjur margfaldaðar með þeim
 fjölda mánaða sem viðkomandi fékk greidd eftirlaun á viðmiðunarárinu. Þegar um
er að ræða einstakling sem engin réttindi á í lífeyrissjóðum skal með sama hætti
      miða við fyrsta dag þess mánaðar þegar viðkomandi nær 67 ára aldri.
                     6. gr. Framkvæmd og greiðslutilhögun.
 Uppbót á eftirlaun skal ákvörðuð við álagningu og skal tekjuskattur og útsvar
reiknast sérstaklega af þeirri fjárhæð miðað við skatthlutfall viðmiðunarárs og
  að teknu tilliti til ónýtts persónuafsláttar. Við ákvörðun um bætur samkvæmt
 [9]lögum um almannatryggingar, nr. 100/2007, skal farið með greiðslur samkvæmt
   lögum þessum sem ellilífeyrisgreiðslur úr lífeyrissjóði, sbr. [10]lög nr.
   129/1997, um skyldutryggingu lífeyrisréttinda og starfsemi lífeyrissjóða.
  Uppbót á eftirlaun sem ákvörðuð er skv. 5. gr. skal að jafnaði greiða með 12
 jöfnum mánaðarlegum greiðslum fyrsta virkan dag hvers mánaðar. Þó skal greiða
          með færri greiðslum sé mánaðarleg fjárhæð lægri en 2.000 kr.
   Fyrsta greiðsla hvers greiðslutímabils skal fara fram í mánuðinum eftir að
                             álagning liggur fyrir.
   Greiðslur uppbótar, sem falla í gjalddaga eftir að rétthafi andast, falla
                               sjálfkrafa niður.
           Fjársýsla ríkisins annast greiðslur uppbótar á eftirlaun.
                         7. gr. Leiðrétting greiðslna.
 Hafi breytingar orðið á tekjum einstaklings sem ákvörðun um uppbót á eftirlaun
         er byggð á skal uppbót endurákvörðuð af hálfu skattyfirvalda.
 Hafi einstaklingur fengið hærri uppbót en hann átti rétt á skal honum gert að
 endurgreiða þá fjárhæð sem ofgreidd var að viðbættu 10% álagi. Álagið skal þó
 fellt niður ef viðkomandi færir rök fyrir því að honum verði eigi kennt um þá
 annmarka er leiddu til endurákvörðunar uppbótar. Greiðsla uppbótar kemur ekki
       til útborgunar sé fjárhæð hennar lægri en 500 kr. á ársgrundvelli.
Heimilt er að draga ofgreiðslu uppbótar frá uppbót sem einstaklingur öðlast rétt
til síðar. Um innheimtu ofgreiðslu fer að öðru leyti skv. [11]111. gr. laga nr.
                            90/2003, um tekjuskatt.
Óheimilt er að framselja eða veðsetja kröfur um greiðslur samkvæmt lögum þessum
  og ekki má leggja á þær löghald eða gera í þeim fjárnám eða halda eftir til
                           greiðslu opinberra gjalda.
Hafi rétthafi fengið lægri uppbót en honum bar samkvæmt ákvörðun skattyfirvalda
 skal greiða honum þá fjárhæð sem vangreidd var ásamt vöxtum fyrir það tímabil
sem féð var ógreitt, enda verði viðkomandi eigi kennt um að vangreitt var. Skulu
 vextir þessir vera jafnháir vöxtum sem Seðlabanki Íslands ákveður og birtir á
       hverjum tíma skv. 1. mgr. [12]8. gr. laga nr. 38/2001, um vexti og
                                 verðtryggingu.
 Sama á við þegar úrskurður ríkisskattstjóra leiðir til þess að einstaklingur á
 rétt á uppbót en hafi áður verið synjað um hana eða reiknuð lægri uppbót. Hafi
 uppbót verið vangreidd vegna skorts á upplýsingum sem rétthafa verður kennt um
                              falla vextir niður.

                            III. kafli. Stjórnsýsla.
                            8. gr. Framkvæmdaraðili.
          Skattstjóri í hverju umdæmi fer með framkvæmd laga þessara.
                         9. gr. Afgreiðsla skattstjóra.
   Ákvörðun um uppbót eftirlauna skal byggjast á upplýsingum skattframtals og
liggja fyrir við álagningu opinberra gjalda ár hvert og skal hún miðast við þann
            mánuð sem rétthafi hefur uppfyllt skilyrði laga þessara.
   Lífeyrissjóðir skulu ár hvert senda ríkisskattstjóra skrá, á því formi sem
 ríkisskattstjóri ákveður, yfir alla þá sjóðfélaga sem náð höfðu 67 ára aldri á
 viðmiðunarári, ásamt upplýsingum um hvort greiðslur eftirlauna séu hafnar. Að
 öðru leyti skulu lífeyrissjóðir veita skattyfirvöldum nauðsynlegar upplýsingar
                 til ákvörðunar á fjárhæð uppbótar á eftirlaun.
  Liggi ekki fyrir fullnægjandi upplýsingar að mati skattstjóra til að ákvarða
  uppbót á eftirlaun skal skattstjóri gera einstaklingi viðvart um hugsanlegan
             rétt hans til greiðslu uppbótar samkvæmt lögum þessum.
Um málsmeðferð fer að öðru leyti eftir [13]96. og [14]97. gr. laga nr. 90/2003,
                      um tekjuskatt, eftir því sem við á.
                              10. gr. Kæruheimild.
   Sé uppi ágreiningur um ákvörðun skattstjóra á uppbót til eftirlauna er hún
       kæranleg til skattstjóra innan 30 daga frá dagsetningu ákvörðunar.
 Úrskurð skattstjóra má kæra til ríkisskattstjóra innan 30 daga frá dagsetningu
                                   úrskurðar.
         Úrskurður ríkisskattstjóra er lokaákvörðun á stjórnsýslustigi.

                            IV. kafli. Ýmis ákvæði.
                               11. gr. Reglugerð.
   Fjármálaráðherra er heimilt að kveða nánar á um framkvæmd þessara laga með
                                   reglugerð.
                              12. gr. Gildistaka.
Lög þessi öðlast þegar gildi. Greiðsla uppbótar samkvæmt lögum þessum skal fara
                       fram í fyrsta skipti í ágúst 2008.
 Ákvæði til bráðabirgða. Lífeyrissjóðir skulu eigi síðar en 1. júlí 2008 senda
ríkisskattstjóra þær upplýsingar sem mælt er fyrir um í 2. mgr. 9. gr. að því er
                             varðar tekjuárið 2007.

References

   Visible links
   1. file://1997129.html
   2. file://1997129.html
   3. file://2003090.html#g7
   4. file://2003090.html#g28
   5. file://2003090.html#g31
   6. file://2003090.html#g7
   7. file://2003090.html#g28
   8. file://2003090.html#g66
   9. file://2007100.html
  10. file://1997129.html
  11. file://2003090.html#g111
  12. file://2001038.html#g8
  13. file://2003090.html#g96
  14. file://2003090.html#g97
