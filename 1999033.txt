                                    dálkum.

   --------------------------------------------------------------------------

             Lög um sjálfseignarstofnanir sem stunda atvinnurekstur

                              1999 nr. 33 19. mars

   --------------------------------------------------------------------------

              [2]Ferill málsins á Alþingi.   [3]Frumvarp til laga.

Tóku gildi 1. nóvember 1999. Breytt með [4]l. 76/2002 (tóku gildi 17. maí 2002),
  [5]l. 35/2003 (tóku gildi 1. júlí 2003), [6]l. 49/2003 (tóku gildi 7. apríl
     2003) og [7]l. 108/2006 (tóku gildi 1. nóv. 2006 skv. augl. C 1/2006).

                             I. kafli. Gildissvið.
   1. gr. Lög þessi taka til sjálfseignarstofnana sem stunda atvinnurekstur.
  Viðskiptaráðherra fer með mál er varða sjálfseignarstofnanir samkvæmt lögum
    þessum, önnur en þau sem varða skráningu stofnananna, en með þau mál fer
[fjármálaráðherra].^1) Með ráðherra er í lögum þessum átt við viðskiptaráðherra
             nema [fjármálaráðherra]^1) sé tilgreindur sérstaklega.
Um aðrar sjálfseignarstofnanir en þær sem lög þessi taka til fer eftir lögum um
  sjóði og stofnanir sem starfa eftir staðfestri skipulagsskrá eða öðrum lögum
                              eftir því sem við á.
                             ^1)[8]L. 35/2003, 8. gr.
 2. gr. Sjálfseignarstofnun samkvæmt lögum þessum verður til með þeim hætti að
 reiðufé eða önnur fjárverðmæti eru afhent óafturkallanlega með erfðaskrá, gjöf
  eða öðrum gerningi til ráðstöfunar í þágu sérgreinds markmiðs, enda fullnægi
                   afhendingin að öðru leyti ákvæðum laganna.
         3. gr. Sjálfseignarstofnun telst stunda atvinnurekstur ef hún:
      a. hefur tekjur af sölu á vörum og þjónustu og því um líku eða stundar
     starfsemi sem er í meginatriðum hliðstæð starfsemi annarra félaga eða
                         einstaklinga í atvinnurekstri;
    b. fer með meiri hluta atkvæða í hlutafélagi eða einkahlutafélagi eða öðrum
            félögum eða fer með öðrum hætti með sambærileg yfirráð.
Sjálfseignarstofnun telst þó ekki stunda atvinnurekstur í skilningi laga þessara
ef starfsemi skv. 1. mgr. telst takmörkuð miðað við önnur umsvif stofnunarinnar
           eða varðar aðeins lítinn hluta af eigin fé stofnunarinnar.
 Sjálfseignarstofnun, sem stundar ekki atvinnurekstur, fellur undir gildissvið
        laganna um leið og hún telst stunda atvinnurekstur skv. 1. mgr.
                        4. gr. Lög þessi taka ekki til:
   a. sjálfseignarstofnana sem starfa á grundvelli sérlaga eða eru stofnaðar með
   lögum eða ákvörðun Alþingis eða heimild í þjóðréttarsamningi og háðar eru
                 eftirliti íslenska ríkisins eða annars ríkis;
    b. sjálfseignarstofnana sem sveitarfélög stofna alfarið eða leggja fé í til
                  að fullnægja beinum lagalegum skyldum sínum;
                               c. öldrunarstofnana.
5. gr. Sjálfseignarstofnanaskrá, sbr. 1. mgr. 37. gr., úrskurðar hvort tiltekin
              sjálfseignarstofnun fellur innan ramma laga þessara.
      6. gr. Sjálfseignarstofnanir samkvæmt lögum þessum skulu bera orðið
 sjálfseignarstofnun í heiti sínu eða skammstöfunina ses. Að öðru leyti fer um
    heiti sjálfseignarstofnunar eftir ákvæðum firmalaga eftir því sem við á.

                       II. kafli. Stofnun og samþykktir.
 7. gr. Stjórn sjálfseignarstofnunar sem ætlað er að stunda atvinnurekstur skv.
  3. gr. skal tilkynna hana til skráningar hjá sjálfeignarstofnanaskrá áður en
atvinnurekstur hefst, þó eigi síðar en sex mánuðum frá dagsetningu stofnskjals.
Sjálfseignarstofnun, sem stofnuð er með erfðaskrá, skal tilkynna þegar að loknum
                                    skiptum.
8. gr. Sjálfseignarstofnun samkvæmt lögum þessum, sem hefur ekki verið skráð hjá
  sjálfseignarstofnanaskrá, getur hvorki öðlast réttindi né borið skyldur. Hún
                  getur heldur ekki verið aðili að dómsmálum.
    Ákvæði 1. mgr. gildir ekki um þær sjálfseignarstofnanir sem stunda ekki
        atvinnurekstur við gildistöku laga þessara en hefja hann síðar.
   Þeir sem gera löggerninga fyrir hönd sjálfseignarstofnunar fyrir skráningu
    hennar skulu bera persónulega ábyrgð á skuldbindingum samkvæmt þeim. Við
     tilkynningu um skráningu skv. 41. gr. færast skuldbindingar þó yfir á
                            sjálfseignarstofnunina.
 Með sjálfseignarstofnanir skal fara sem félög með takmarkaðri ábyrgð eftir því
                                   sem við á.
9. gr. Í samþykktum (skipulagsskrá) sjálfseignarstofnunar skal greina eftirtalin
                                    atriði:
                                     a. heiti;
                           b. heimili og aðalstarfsstöð;
                                    c. tilgang;
                        d. stofnendur og framlagsfé þeirra;
                         e. stofnfé sjálfseignarstofnunar;
     f. hvort sjálfseignarstofnun skuli taka við öðrum fjármunum en reiðufé í
                            tengslum við stofnunina;
          g. hvort stofnendur eða aðrir skuli njóta sérstakra réttinda í
                            sjálfseignarstofnuninni;
   h. fjölda stjórnarmanna og hugsanlegra fulltrúaráðsmanna, m.a. varamanna, og
endurskoðenda (eða endurskoðunarfélaga) eða skoðunarmanna, starfstíma þeirra og
 hvernig þeir skuli valdir, svo og hvernig háttað skuli vali nýs stjórnarmanns
                      eða fulltrúaráðsmanns í lausa stöðu;
                        i. hvert reikningsárið skuli vera;
      j. hvernig ráðstafa skuli hagnaði eða fara með ef tap verður á rekstri
                             sjálfseignarstofnunar;
            k. hver sé bær um að ákveða breytingar á samþykktum, leggja
sjálfseignarstofnun niður eða sameina hana annarri, svo og hvernig standa skuli
                      að ráðstöfun eigna við slit hennar.
 Skjöl, sem vísað er til í samþykktum en ekki eru tekin upp í þær, skulu fylgja
                                     þeim.

                              III. kafli. Stofnfé.
   10. gr. Stofnfé sjálfseignarstofnunar sem stundar atvinnurekstur skal vera
   minnst 1.000.000 kr. Þessari lágmarksfjárhæð [getur ráðherra breytt]^1) í
samræmi við breytingar á vísitölu neysluverðs. Breytingin skal öðlast gildi við
  upphaf árs, enda hafi verið tilkynnt um hana eigi síðar en 15. desember árið
  áður. Fjárhæðinni skal þó ekki breytt nema efni séu orðin til breytingar sem
 nemur a.m.k. tuttugu af hundraði frá því að breyting var síðast gerð. Þá skal
         lágmarksfjárhæð jafnan standa á heilu hundraði þúsunda króna.
 Nú uppfyllir sjálfseignarstofnun kröfu um lágmarksfjárhæð þegar hún er stofnuð
   og er henni þá ekki skylt að hækka síðar stofnfé í samræmi við endurskoðun
                   lágmarksfjárhæðar samkvæmt þessari grein.
                             ^1)[9]L. 49/2003, 1. gr.
        11. gr. Ef stofnfé er greitt með öðrum fjármunum en reiðufé eða
sjálfseignarstofnun skal í tengslum við stofnun hennar taka við slíkum verðmætum
  gegn gagngjaldi skal við skráninguna fylgja greinargerð endurskoðanda um það
      hvernig eignir eru metnar til fjár eða hvort ráðstöfunin sé eðlileg.
Greiðsla stofnfjár má ekki felast í skyldu til að vinna verk eða veita þjónustu.
 Greiðslu stofnfjár skal inna af hendi áður en sjálfseignarstofnun er tilkynnt
                   til sjálfseignarstofnanaskrár skv. 7. gr.
  12. gr. Stjórn sjálfseignarstofnunar getur ákveðið að hækka stofnfé hennar:
      a. með færslu úr frjálsum sjóðum stofnunarinnar og óráðstöfuðum hagnaði
                  samkvæmt síðasta endurskoðuðum ársreikningi;
       b. með arfi, gjöfum eða öðrum framlögum sem stofnunin hefur þegið til
                              hækkunar á stofnfé.
    Stjórnin gerir nauðsynlegar breytingar á samþykktum stofnunarinnar vegna
hækkunar stofnfjár. Hún skal tilkynna fyrirhugaða hækkun til ráðherra með a.m.k.
                            eins mánaðar fyrirvara.
 Sé hækkun ákveðin með færslu úr sjóðum skv. a-lið 1. mgr. skulu endurskoðendur
eða skoðunarmenn sjálfseignarstofnunarinnar gefa yfirlýsingu um það, áður en hún
er framkvæmd, að fjárhagur hennar sé með þeim hætti að þeir sjóðir séu enn fyrir
                                     hendi.
  Sé hækkun ákveðin með arfi, gjöfum eða öðrum framlögum skulu ákvæði 1. og 2.
                              mgr. 11. gr. gilda.
 Framkvæmd hækkunar stofnfjár skal tilkynnt til sjálfseignarstofnanaskrár innan
mánaðar frá ákvörðun um hækkun. Hækkun stofnfjár skal framkvæmd áður en tilkynnt
er og öðlast hún ekki gildi fyrr en við tilkynningu. Ef ákvörðun um hækkun hefur
               ekki verið tilkynnt innan árs fellur hún úr gildi.
13. gr. Stjórn sjálfseignarstofnunar er ekki heimilt að lækka stofnfé, t.d. til
 að jafna tap fyrri ára, nema fyrir liggi leyfi ráðherra ásamt yfirlýsingu frá
 endurskoðanda eða skoðunarmanni stofnunarinnar um að vafalaust sé að hún eigi
                  nægjanlegt fé til að fullnægja öllum kröfum.
    Stjórnin skal annast nauðsynlegar breytingar á samþykktum vegna lækkunar
stofnfjár og lækkunina skal tilkynna til sjálfseignarstofnanaskrár innan mánaðar
 frá því að hún var samþykkt. Lækkun öðlast ekki gildi fyrr en við tilkynningu.
   Hafi ákvörðun um lækkun ekki verið tilkynnt innan árs fellur hún úr gildi.
               Lækkun stofnfjár skal auglýst í Lögbirtingablaði.
   Óheimilt er að lækka stofnfé niður fyrir þá fjárhæð sem um ræðir í 10. gr.

                     IV. kafli. Stjórn og framkvæmdastjórn.
14. gr. Í stjórn sjálfseignarstofnunar skulu eiga sæti fæst þrír menn og a.m.k.
    einn varamaður. Stjórnartími skal vera fjögur ár nema annað sé ákveðið í
                                  samþykktum.
 Ef ekki eru tilskilin ákvæði um það í samþykktum hvernig standa skuli að vali
stjórnar skal fulltrúaráð velja stjórn ef slík stjórnareining er fyrir hendi en
     ella skulu stjórnarmenn velja nýja menn til setu í stjórninni. Við val
    stjórnarmanna skal einfaldur meiri hluti ráða nema á annan veg sé mælt í
samþykktum. Falli atkvæði jöfn skal hlutkesti ráða. Sé ekki valinn stjórnarmaður
 í stað þess sem lætur af störfum innan árs skal ráðherra velja hann. Ráðherra
  skal að jafnaði velja menn til stjórnarsetu sem hafa þekkingu eða tengsl við
                       starfssvið sjálfseignarstofnunar.
Stjórninni er heimilt að ráða einn eða fleiri framkvæmdastjóra. Framkvæmdastjóri
  getur ekki verið stjórnarformaður stofnunarinnar. Meiri hluta stjórnar skulu
           þeir mynda sem eru ekki framkvæmdastjórar stofnunarinnar.
   15. gr. Stjórnarmenn og framkvæmdastjórar skulu vera lögráða og fjár síns
 ráðandi og mega ekki á síðustu þremur árum hafa í tengslum við atvinnurekstur
hlotið dóm fyrir refsiverðan verknað samkvæmt almennum hegningarlögum eða lögum
um sjálfseignarstofnanir sem stunda atvinnurekstur, hlutafélög, einkahlutafélög,
       samvinnufélög, bókhald, ársreikninga, gjaldþrot eða opinber gjöld.
 Framkvæmdastjórar og minnst helmingur stjórnarmanna skulu vera búsettir hér á
  landi nema ráðherra leyfi annað eða það leiði af alþjóðlegum skuldbindingum.
  [Búsetuskilyrðið gildir ekki um ríkisborgara þeirra ríkja sem eru aðilar að
samningnum um Evrópska efnahagssvæðið, stofnsamningi Fríverslunarsamtaka Evrópu
     eða Færeyinga enda séu hlutaðeigandi búsettir í EES-ríki, aðildarríki
   stofnsamningsins eða Færeyjum.]^1) Sanna þarf ríkisborgararétt og búsetu í
                              slíkum tilvikum.^2)
                            ^1)[10]L. 108/2006, 66. gr.
       16. gr. Stjórnarmaður getur hvenær sem er sagt starfi sínu lausu.
 Geti stjórnarmaður ekki vegna langvarandi veikinda eða annarra forfalla sinnt
             starfi sínu sem skyldi skal hann víkja úr stjórninni.
17. gr. Fullnægi stjórnarmaður ekki skilyrðum til setu í stjórn skv. 15. eða 16.
 gr. skulu aðrir stjórnarmenn svo fljótt sem verða má gera ráðstafanir til þess
að valinn verði nýr stjórnarmaður til setu þann tíma sem eftir er af starfstíma
stjórnar. Sama gildir ef stjórnarmaður fullnægir ekki lengur þeim skilyrðum sem
                        krafist er samkvæmt samþykktum.
   Hlutist stjórn eða fulltrúaráð ekki til um val stjórnarmanna innan tveggja
   mánaða frá því að aðili missir hæfisskilyrði eða lætur af störfum af öðrum
   ástæðum skal ráðherra skora á stjórn eða fulltrúaráð að bæta úr því innan
 mánaðar. Verði ekki orðið við þeim tilmælum er ráðherra heimilt að velja nýjan
                                 stjórnarmann.
18. gr. Myndi stofnandi (stjórnarmenn lögaðila), maki hans eða þeir sem tengdir
  eru stofnanda eða maka í beinan legg meiri hluta stjórnar skal tilkynna það
                                   ráðherra.
 Sé stofnandi sjálfseignarstofnunar félag og maður, sem beint eða óbeint ræður
helmingi atkvæða eða meira í félaginu, myndar meiri hluta stjórnar í stofnuninni
    með þeim sem eru honum jafnnánir og þeir er greinir í 1. mgr. skal slíkt
tilkynnt ráðherra. Myndi síðastnefndir menn meiri hluta stjórnar skal það einnig
                               tilkynnt ráðherra.
    19. gr. Ákvæði laganna um stjórnarmenn gilda einnig um varamenn þeirra.
   20. gr. Fulltrúaráð ákveður þóknun stjórnarmanna. Ef fulltrúaráð er ekki í
 stofnun ákveður stjórnin sjálf þóknun sína. Þóknun stjórnarmanna má ekki vera
           hærri en venjulegt er miðað við eðli og umfang starfanna.
 21. gr. Stjórnarmaður eða framkvæmdastjóri má ekki taka þátt í meðferð máls um
  samningsgerð milli stofnunarinnar og þeirra, um málshöfðun gegn þeim eða um
  samningsgerð milli stofnunarinnar og þriðja manns eða málshöfðun gegn þriðja
 manni ef þeir hafa þar verulegra hagsmuna að gæta sem kunna að fara í bága við
 hagsmuni stofnunarinnar. Skylt er stjórnarmanni og framkvæmdastjóra að upplýsa
                                 um slík atvik.
    22. gr. Í samþykktum má ákveða að auk stjórnar skuli vera fulltrúaráð í
stofnuninni. Sé svo skal í þeim kveða á um val og starfstíma fulltrúaráðsins og
hlutverk eða starfssvið þess sem skal meðal annars velja í stjórn í samræmi við
ákvæði samþykkta, vera tengiliður milli stofnenda og stjórnar eftir því sem við
   á, fylgjast með rekstri stofnunarinnar og hafa þá eftirlit með því hvernig
    stjórn og framkvæmdastjóri, ef til er, ráða málum hennar, þar með töldum
           fjármálum, og setja stofnuninni nauðsynlegar starfsreglur.
  Framkvæmdastjórar og stjórnarmenn mega ekki skipa meiri hluta fulltrúaráðs.
      Ákvæði laganna um stjórn og stjórnarmenn eiga við um fulltrúaráð og
                     fulltrúaráðsmenn eftir því sem við á.
23. gr. Stjórn sjálfseignarstofnunar kýs sér formann, ritara, sem jafnframt skal
    vera varaformaður, og gjaldkera nema kveðið sé á um annað í samþykktum.
  Formaður kveður til stjórnarfunda og sér til þess að aðrir stjórnarmenn séu
   boðaðir til þeirra. Fund skal og jafnan halda ef einhver stjórnarmanna eða
                         framkvæmdastjóri krefst þess.
  Framkvæmdastjóri á sæti á stjórnarfundum þótt hann sé ekki stjórnarmaður og
  hefur þar málfrelsi og tillögurétt nema stjórn stofnunarinnar ákveði annað í
                              einstökum tilvikum.
 Um það sem gerist á stjórnarfundum skal haldin gerðabók sem undirrituð skal af
  þeim er fund sitja. Stjórnarmaður eða framkvæmdastjóri, sem er ekki sammála
             ákvörðun stjórnar, á rétt á að fá sérálit sitt bókað.
 24. gr. Stjórnin er ákvörðunarbær þegar meiri hluti stjórnarmanna sækir fund,
  svo framarlega sem ekki eru gerðar strangari kröfur í samþykktum. Mikilvæga
ákvörðun má þó ekki taka án þess að allir stjórnarmenn hafi haft tök á að fjalla
                            um málið sé þess kostur.
 Einfaldur meiri hluti atkvæða ræður úrslitum á stjórnarfundum nema samþykktir
kveði á um annað. Í samþykktum má kveða svo á að atkvæði formanns ráði úrslitum
                            þegar atkvæði eru jöfn.
Stjórn stofnunar er aðeins heimilt að fengnu leyfi ráðherra að ráðast í eða taka
    þátt í þeim óvenjulegu ráðstöfunum sem kunna að leiða af sér þá hættu að
 fyrirmælum samþykktanna verði ekki fylgt. Samþykki ráðherra skerðir ekki rétt
          sem grandlaus viðsemjandi getur öðlast á grundvelli 27. gr.
25. gr. Stjórn sjálfseignarstofnunar fer með málefni hennar og skal annast um að
        skipulag hennar og starfsemi sé jafnan í réttu og góðu horfi. Sé
       framkvæmdastjóri ráðinn fara stjórn og framkvæmdastjóri með stjórn
                                stofnunarinnar.
  Framkvæmdastjóri annast daglegan rekstur stofnunarinnar og skal í þeim efnum
  fara eftir þeirri stefnu og fyrirmælum sem stjórnin gefur. Daglegur rekstur
    tekur ekki til ráðstafana sem eru óvenjulegar eða mikils háttar. Slíkar
 ráðstafanir getur framkvæmdastjóri aðeins gert samkvæmt sérstakri heimild frá
  stjórninni nema ekki sé unnt að bíða ákvörðunar hennar án verulegs óhagræðis
    fyrir starfsemi stofnunarinnar. Í slíkum tilvikum skal stjórn tafarlaust
                           tilkynnt um ráðstöfunina.
  Stjórnin skal annast um að nægilegt eftirlit sé haft með bókhaldi og meðferð
   fjármuna stofnunarinnar. Ef ráðinn er framkvæmdastjóri skal hann sjá um að
 bókhald sé fært í samræmi við lög og venjur og að meðferð eigna stofnunarinnar
                           sé með tryggilegum hætti.
        Einungis stjórn sjálfseignarstofnunar getur veitt prókúruumboð.
      26. gr. Stjórn sjálfseignarstofnunar kemur fram út á við fyrir hönd
                     stofnunarinnar og ritar firma hennar.
  Ákveða má í samþykktum að einstakir stjórnarmenn eða framkvæmdastjórar hafi
                                ritunarréttinn.
 Ritunarréttinn má takmarka í samþykktum á þann hátt að fleiri en einn fari með
            hann í sameiningu. Aðra takmörkun er ekki unnt að skrá.
 Framkvæmdastjóri getur ávallt komið fram fyrir hönd stofnunarinnar í málum sem
           eru innan verksviðs hans samkvæmt ákvæðum 2. mgr. 25. gr.
27. gr. Ef sá sem kemur fram fyrir hönd stofnunar samkvæmt ákvæðum 26. gr. gerir
       löggerning fyrir hennar hönd bindur sá gerningur stofnunina nema:
   a. hann hafi farið út fyrir þær takmarkanir á heimild sinni, sem ákveðnar eru
                              í lögum þessum, eða
    b. hann hafi farið út fyrir takmarkanir á heimild sinni á annan hátt, enda
    hafi viðsemjandi vitað eða mátt vita um heimildarskortinn og telja verði
              ósanngjarnt að viðsemjandinn haldi fram rétti sínum.

                    V. kafli. Ársreikningur og endurskoðun.
28. gr. Stjórn og framkvæmdastjóri stofnunarinnar skulu semja ársreikning fyrir
hvert reikningsár. Sé eigi kveðið á um annað í lögum þessum gilda ákvæði laga um
        ársreikninga og reglur á grundvelli þeirra eftir því sem við á.
29. gr. Stundi sjálfseignarstofnun atvinnurekstur sem eftir einkennum sínum eða
tilgangi er verulega frábrugðinn aðalatvinnurekstri hennar skal halda fjárreiðum
 og reikningshaldi varðandi þann rekstur aðskildum frá öðru bókhaldi og eignum
                                stofnunarinnar.
Sé sjálfseignarstofnun í tengslum við atvinnufyrirtæki samkvæmt samþykktum sínum
      eða samningi skal þess getið í ársreikningi eða skýringum við hann.
       30. gr. Fulltrúaráð skal velja einn eða fleiri endurskoðendur (eða
  endurskoðunarfélög) eða skoðunarmenn og varamenn þeirra í samræmi við ákvæði
   samþykkta. Sé ekki gert ráð fyrir fulltrúaráði í sjálfseignarstofnun skal
endurskoðandi endurskoða reikninga stofnunar og velur stjórn félagsins hann. Sé
sjálfseignarstofnun án endurskoðanda eða skoðunarmanns skal ráðherra velja hann
                                    eða þá.
31. gr. Eigi síðar en mánuði eftir samþykkt ársreiknings, þó eigi síðar en átta
    mánuðum eftir lok reikningsárs, [skal stjórn sjálfseignarstofnunar senda
  ársreikningaskrá ársreikning sinn, svo og samstæðureikning ef um er að ræða
     samstæðu skv. b-lið 1. mgr. 3. gr.]^1) ásamt skýrslu stjórnar, áritun
 endurskoðenda eða skoðunarmanna og upplýsingum um hvenær ársreikningurinn var
                                  samþykktur.
                             ^1)[11]L. 49/2003, 2. gr.

                         VI. kafli. Úthlutun fjár o.fl.
32. gr. Stjórn stofnunar veitir styrki eða úthlutar fé í samræmi við samþykktir
 og ákvæði 33. gr. Úthlutun fjármuna skal vera eðlileg með hliðsjón af tilgangi
                           og eignarstöðu stofnunar.
  Heimilt er stjórninni að leggja sanngjarna fjárhæð til hliðar til að tryggja
                         fjárhagsstöðu stofnunarinnar.
   33. gr. Einungis er heimilt að úthluta af fjármunum stofnunarinnar sem hér
                                     segir:
   a. hagnaði samkvæmt samþykktum ársreikningi síðasta reikningsárs, yfirfærðum
  hagnaði frá fyrri árum og úr frjálsum sjóðum eftir að dregið hefur verið frá
 tap, sem hefur ekki verið jafnað, og fé samkvæmt heimild í samþykktum í bundin
            framlög til sjóða stofnunarinnar eða til annarra þarfa;
                      b. til lækkunar stofnfjár skv. 13. gr.
 34. gr. Stjórn stofnunar er ekki heimilt að taka sér eða veita endurskoðendum,
 skoðunarmönnum, framkvæmdastjórum eða öðrum sem fara með stjórnunarstörf hærra
  endurgjald fyrir störf hjá stofnuninni en venjulegt er eftir eðli og umfangi
                                   starfanna.
Óheimilt er stofnun að veita þeim sem getið er í 1. mgr. lán eða setja tryggingu
fyrir þá. Sama gildir einnig um þann sem er giftur eða í óvígðri sambúð með þeim
og þann sem er skyldur þeim að feðgatali eða niðja ellegar stendur þeim að öðru
     leyti sérstaklega nærri. Þetta á þó ekki við um venjuleg viðskiptalán.
 [Ársreikningaskrá]^1) hefur eftirlit með ársreikningum og tilkynnir ráðherra,
  m.a. á grundvelli úrtakskannana, ef telja má að ákvæði 1.2. mgr. hafi verið
                                    brotin.
                             ^1)[12]L. 49/2003, 3. gr.

                            VII. kafli. Skaðabætur.
     35. gr. Stofnendur, stjórnarmenn, framkvæmdastjórar, endurskoðendur og
  skoðunarmenn sjálfseignarstofnunar skulu skyldir til að bæta stofnuninni það
 tjón sem þeir hafa valdið henni í störfum sínum, hvort sem er af ásetningi eða
gáleysi. Sama gildir þegar lánardrottinn eða aðrir verða fyrir tjóni vegna brota
             á ákvæðum laga þessara eða samþykktum stofnunarinnar.
 Bótafjárhæð má færa niður með hæfilegu tilliti til þess hve mikil sökin var og
              tjónið og til efnahags tjónvalds og annarra atvika.
     Mál skv. 1. mgr. skal höfða gegn stofnendum innan tveggja ára frá töku
ákvörðunar um stofnun og gegn stjórnarmönnum og framkvæmdastjórum innan tveggja
   ára frá lokum þess reikningsárs þar sem ákvörðunin eða athöfnin, sem málið
 byggist á, var samþykkt eða gerð. Gegn endurskoðendum eða skoðunarmönnum skal
höfða mál innan tveggja ára frá því að endurskoðun lauk og endurskoðunarskýrsla
                         eða yfirlýsing var lögð fram.

              VIII. kafli. Breyting samþykkta, slit og sameining.
 36. gr. Samþykktum sjálfseignarstofnana verður ekki breytt nema með heimild í
   þeim. Til breytinga á samþykktum þarf samþykki minnst ^2/3 hluta greiddra
atkvæða, svo og samþykki þeirra aðila sem hafa lagt fram minnst ^2/3 hluta þess
stofnfjár sem farið er með atkvæði fyrir. Til að auka skuldbindingar aðila þarf
                           þó samþykki þeirra allra.
    Þó er fulltrúaráði, eða stjórn ef ekki er gert ráð fyrir fulltrúaráði í
stofnuninni, heimilt að gera nauðsynlegar breytingar á samþykktum ef sýnt er að
 samþykktirnar séu ekki framkvæmanlegar eða andstæðar tilgangi stofnunarinnar.
Láti fulltrúaráðið eða stjórnin undir höfuð leggjast að gera breytingar í slíkum
tilvikum eftir að ráðherra hefur veitt hæfilegan frest til þess er honum heimilt
                             að breyta samþykktum.
 Sé stofnun leyst upp eða hún sameinuð annarri stofnun skal farið eftir ákvæðum
 [13]XIII. kafla laga nr. 138/1994, um einkahlutafélög, sbr. einnig XIV. kafla
                    sömu laga, eftir því sem við getur átt.

                              IX. kafli. Skráning.
37. gr. [Ríkisskattstjóri]^1) skráir sjálfseignarstofnanir samkvæmt lögum þessum
              og starfrækir sjálfseignarstofnanaskrá í því skyni.
    [Fjármálaráðherra]^1) er heimilt að setja með reglugerð nánari ákvæði um
  skráningu sjálfseignarstofnana samkvæmt lögum þessum, þar með talið skipulag
  skráningarinnar, rekstur hennar, aðgang að skránni og gjaldtöku, m.a. fyrir
útgáfu vottorða og afnot af þeim upplýsingum sem skráðar hafa verið á tölvutæku
                                     formi.
                             ^1)[14]L. 35/2003, 9. gr.
            38. gr. Í tilkynningu sjálfseignarstofnunar skal greina:
                  1. heiti stofnunarinnar og hugsanlegt aukheiti;
                           2. heimilisfang og póstfang;
                                    3. tilgang;
    4. fjárhæð stofnfjár og hvernig það hefur verið greitt, í reiðufé eða öðrum
                                   fjármunum;
                         5. hvernig firmaritun er háttað;
     6. fullt nafn, kennitölu og heimilisfang stjórnarmanna, framkvæmdastjóra,
                prókúruhafa og endurskoðenda eða skoðunarmanna;
                    7. reikningsár og fyrsta reikningstímabil.
   Tilkynning skal undirrituð af öllum stjórnarmönnum og skulu undirskriftir
     staðfestar af lögbókanda, lögmanni, endurskoðanda eða tveimur vottum.
               Tilkynningu skal fylgja í frumriti eða endurriti:
    1. gerningur sá er sjálfseignarstofnunin grundvallast á, svo sem gjafabréf
                                 eða erfðaskrá;
        2. samþykktir og önnur skjöl og reikningsgögn varðandi stofnunina;
   3. sönnun fyrir því að stjórnarmenn, framkvæmdastjórar og endurskoðendur eða
     skoðunarmenn fullnægi skilyrðum laga til að mega gegna starfanum ásamt
      skriflegri staðfestingu á að þeir hafi tekið endurskoðunina að sér.
     Sjálfseignarstofnanaskrá getur auk þess krafist hverra þeirra gagna og
upplýsinga sem nauðsynleg eru til að taka afstöðu til þess hvort við stofnunina
  hafi verið farið eftir lögum og samþykktum sjálfseignarstofnunarinnar. M.a.
   getur hún krafist þess að fá yfirlýsingu lögmanns eða endurskoðanda um að
  upplýsingar í tilkynningu um stofnun sjálfseignarstofnunar varðandi greiðslu
                             stofnfjár séu réttar.
   39. gr. Breytingar á samþykktum eða öðru því sem tilkynnt hefur verið skal
  tilkynna innan mánaðar sé ekki kveðið á um annað í lögum þessum. Leggja skal
fram nýjan heildartexta samþykkta með innfelldum breytingum. Krefjast má sannana
fyrir lögmæti breytinga. Tilkynningar um breytingar skulu undirritaðar af meiri
                        hluta stjórnar eða prókúruhafa.
 Auk tilkynninga skv. 1. mgr. um breytingar á stjórn o.fl. skal í júnímánuði ár
    hvert tilkynna heimilisföng sjálfseignarstofnana og nöfn, kennitölur og
 heimilisföng stjórnarmanna, varastjórnarmanna, framkvæmdastjóra, endurskoðenda
eða skoðunarmanna og prókúruhafa miðað við 1. júní nema sjálfseignarstofnanaskrá
               ákveði að tilkynningar skuli miðast við annan dag.
  40. gr. Ef tilkynningar fullnægja ekki fyrirmælum laga þessara eða samþykkta
sjálfseignarstofnunar eða ákvarðanir eru ekki teknar á þann hátt sem ákveðið er
                 í lögum eða samþykktum skal synja skráningar.
  Nú má bæta úr göllum á einfaldan hátt með samþykkt stjórnar og skal þá gefa
  hæfilegan frest til að bæta úr því. Ef ekki er úr bætt innan frestsins skal
                               synja skráningar.
         Tilkynnanda skal skýrt bréflega frá synjun og ástæðum hennar.
         Nú getur skráning tilkynningar skipt þriðja aðila máli og skal
    sjálfseignarstofnanaskrá gera þeim aðila viðvart með fullnægjandi hætti.
 Ef tilkynnandi vill ekki hlíta ákvörðunum skv. 1. og 2. mgr. getur hann borið
  málið undir dómstóla. Mál skal höfða innan sex mánaða frá því að tilkynnandi
                          fékk vitneskju um ákvörðun.
 Nú telur einhver rétti sínum hallað með skráningu og getur hann þá borið málið
 undir dómstóla, enda sé mál höfðað innan sex mánaða frá því að tilkynning var
  birt í Lögbirtingablaði. Ef aðili æskir þess skal skrá ókeypis athugasemd um
       málsúrslit í sjálfseignarstofnanaskrá og birta síðan skv. 41. gr.
    41. gr. Sjálfseignarstofnanaskrá skal á kostnað tilkynnanda láta birta í
       Lögbirtingablaði aðalefni þess sem skrásett hefur verið um stofnun
sjálfseignarstofnunar og tilvísun í aðalefni aukatilkynninga. Þá getur skráin í
 öðrum tilvikum látið birta meira en tilvísun í aðalefni aukatilkynninga ef hún
                            telur slíkt nauðsynlegt.
 Það sem skráð hefur verið og birt í Lögbirtingablaði skal telja manni kunnugt
  nema atvik séu svo vaxin að telja megi hann hvorki hafa um það vitað né mátt
 vita. Ákvæði 1. málsl. taka þó ekki til ráðstafana sem gerðar eru innan sextán
  daga eftir birtingu ef viðkomandi maður sannar að hann hafi ekki getað aflað
                         vitneskju um það sem birt var.
Nú hefur birting í Lögbirtingablaði eigi farið fram og hefur tilkynning þá ekki
      gildi gagnvart öðrum en þeim sem sannanlega höfðu vitneskju um hana.
     Ef um misræmi er að ræða milli þess sem skráð er og þess sem birt er í
 Lögbirtingablaði getur sjálfseignarstofnunin ekki borið hinn birta texta fyrir
 sig gagnvart þriðja manni. Hann getur hins vegar borið hinn birta texta fyrir
 sig gagnvart stofnuninni nema sannað sé að hann hafi haft vitneskju um það sem
                                   skráð var.

                              X. kafli. Dagsektir.
42. gr. Nú vanrækja stofnendur, stjórnarmenn, framkvæmdastjórar, endurskoðendur,
     skoðunarmenn eða skilanefndarmenn skyldur sínar samkvæmt lögum þessum,
 samþykktum stofnunar eða ákvörðunum ráðherra eða sjálfseignarstofnanaskrár og
 getur skráin þá boðið þeim að viðlagðri ákveðinni dagsekt eða vikusekt að inna
skylduverk af hendi. Bera má lögmæti úrskurðar undir dómstóla innan eins mánaðar
                               frá birtingu hans.

                             XI. kafli. Refsingar.
          43. gr. Það varðar sektum eða fangelsi allt að tveimur árum:
               a. að brjóta vísvitandi gegn ákvæðum laga þessara eða
     b. að bera vísvitandi út rangar frásagnir eða skapa með samsvarandi hætti
    rangar hugmyndir um hag sjálfseignarstofnunar eða annað er hana varðar.

                            XII. kafli. Ýmis ákvæði.
  44. gr. Viðskiptaráðherra hefur almennt eftirlit með framkvæmd laga þessara.
   45. gr. Ráðherra er heimilt að tilnefna mann eða menn til að gera sérstaka
  rannsókn hjá sjálfseignarstofnun varðandi stofnun hennar, tilgreind atriði í
   starfseminni eða einstaka þætti í bókhaldi eða ársreikningi. Þeir skulu fá
        greidda þóknun frá stofnuninni og skal hún ákveðin af ráðherra.
      Ákvæði laga um ársreikninga um hæfisskilyrði, aðstöðu, fundarsetu og
 upplýsingagjöf til endurskoðenda eða skoðunarmanna gilda um þá sem taka að sér
                               sérstaka rannsókn.
          Afhenda skal ráðherra skýrslu um niðurstöðu rannsóknarinnar.
 46. gr. Ráðherra eða umboðsmaður hans getur krafist allra gagna og upplýsinga
         til að viðkomandi megi rækja störf sín samkvæmt lögum þessum.
   Telji ráðherra að einstakir stjórnarmenn eða framkvæmdastjóri brjóti gegn
ákvæðum þessara laga eða samþykktum sjálfseignarstofnunar getur hann gefið þeim
                            fyrirmæli um að bæta úr.
 47. gr. Ef ákvæði skortir í erfðaskrá eða annað gilt stofnskjal að nokkru eða
 öllu um stjórn sjálfseignarstofnunar eða annað efni sem vera skal í samþykktum
                    getur ráðherra bætt úr því sem á vantar.
 48. gr. Ráðherra getur með reglugerð sett nánari ákvæði um framkvæmd laganna,
                            sbr. þó 2. mgr. 37. gr.

                         XIII. kafli. Gildistaka o.fl.
                49. gr. Lög þessi öðlast gildi 1. nóvember 1999.
 50. gr. Ef sjálfseignarstofnanir eru skráðar samkvæmt ákvæðum laga um sjóði og
 stofnanir sem starfa samkvæmt staðfestri skipulagsskrá skulu þær afskráðar um
                 leið og þær eru skráðar samkvæmt lögum þessum.
 Sjálfseignarstofnanir, sem eru starfandi við gildistöku laga þessara og falla
 undir gildissvið þeirra, eru óbundnar af ákvæðum 10. gr. um stofnfé. Innan sex
 mánaða frá gildistöku laganna skulu þær skráðar. Einnig skal aðlaga samþykktir
                  þeirra ákvæðum laga þessara innan sama tíma.
Ráðherra og sjálfseignarstofnanaskrá hafa eftirlit með því að ákvæði 2. mgr. séu
réttilega framkvæmd. Ráðherra er heimilt að breyta ákvæðum samþykkta stofnana ef
           það reynist nauðsynlegt til að fullnægja ákvæðum laganna.

References

   Visible links
   1. http://www.althingi.is/dba-bin/lawformpr.pl?lnr=1999033
   2. http://www.althingi.is/dba-bin/ferill.pl?ltg=123&mnr=135
   3. http://www.althingi.is/altext/123/s/0135.html
   4. file:///altext/stjt/2002.076.html
   5. file:///altext/stjt/2003.035.html
   6. file:///altext/stjt/2003.049.html
   7. file:///altext/stjt/2006.108.html
   8. file:///altext/stjt/2003.035.html
   9. file:///altext/stjt/2003.049.html
  10. file:///altext/stjt/2006.108.html
  11. file:///altext/stjt/2003.049.html
  12. file:///altext/stjt/2003.049.html
  13. file://1994138.html
  14. file:///altext/stjt/2003.035.html
