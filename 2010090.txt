
   --------------------------------------------------------------------------

                             Lög um stjórnlagaþing

                              2010 nr. 90 25. júní

   --------------------------------------------------------------------------

                 Ferill málsins á Alþingi.   Frumvarp til laga.

 Tóku gildi 2. júlí 2010. Breytt með l. 120/2010 (tóku gildi 24. sept. 2010) og
                     l. 162/2010 (tóku gildi 1. jan. 2011).

                         I. kafli. Hlutverk og skipan.
                                1. gr. Hlutverk.
    Forseti Alþingis skal í samráði við stjórnlaganefnd boða til ráðgefandi
stjórnlagaþings til að endurskoða stjórnarskrá lýðveldisins Íslands, nr. 33 17.
                                   júní 1944.
                          2. gr. Skipan og starfstími.
Stjórnlagaþing skal skipað minnst 25 og mest 31 þjóðkjörnum fulltrúa. Þeir skulu
                            kosnir persónukosningu.
Þingið skal koma saman eigi síðar en 15. febrúar 2011 og ljúka störfum 15. apríl
              2011 en getur ákveðið sjálft að ljúka störfum fyrr.
Stjórnlagaþingi er heimilt að óska eftir því við Alþingi að starfstími þingsins
           verði framlengdur með þingsályktun um allt að tvo mánuði.
                              3. gr. Viðfangsefni.
    Stjórnlagaþing skal sérstaklega taka til umfjöllunar eftirfarandi þætti:
      1. Undirstöður íslenskrar stjórnskipunar og helstu grunnhugtök hennar.
         2. Skipan löggjafarvalds og framkvæmdarvalds og valdmörk þeirra.
                    3. Hlutverk og stöðu forseta lýðveldisins.
     4. Sjálfstæði dómstóla og eftirlit þeirra með öðrum handhöfum ríkisvalds.
                     5. Ákvæði um kosningar og kjördæmaskipan.
     6. Lýðræðislega þátttöku almennings, m.a. um tímasetningu og fyrirkomulag
    þjóðaratkvæðagreiðslu, þar á meðal um frumvarp til stjórnarskipunarlaga.
        7. Framsal ríkisvalds til alþjóðastofnana og meðferð utanríkismála.
      8. Umhverfismál, þar á meðal um eignarhald og nýtingu náttúruauðlinda.
Stjórnlagaþing getur ákveðið að taka til umfjöllunar fleiri þætti en getið er í
                                    1. mgr.

                    II. kafli. Kosning til stjórnlagaþings.
                               4. gr. Kjördagur.
       Forseti Alþingis ákveður kjördag í samráði við stjórnlaganefnd og
 [innanríkisráðherra].^1) Kosning til stjórnlagaþings skal fara fram eigi síðar
              en 30. nóvember 2010. Skal kosningin vera leynileg.
                             ^1)L. 162/2010, 200. gr.
                      5. gr. Kosningarréttur og kjörskrár.
Kosningarrétt til stjórnlagaþings eiga þeir sem uppfylla skilyrði 1. gr. laga um
kosningar til Alþingis. Þegar boðað hefur verið til kosninga til stjórnlagaþings
  skal Þjóðskrá Íslands semja kjörskrá og setja á rafrænt form til að nota við
                               atkvæðagreiðsluna.
 Á kjörskrá skal taka þá sem uppfylla skilyrði 1. mgr. 1. gr. laga um kosningar
 til Alþingis og skráðir voru með lögheimili í tilteknu sveitarfélagi samkvæmt
 íbúaskrá Þjóðskrár Íslands þremur vikum fyrir kjördag. Enn fremur skal taka á
  kjörskrá þá sem uppfylla skilyrði 2. mgr. 1. gr. þeirra laga og síðast áttu
             skráð lögheimili hér á landi í tilteknu sveitarfélagi.
 Sautján dögum fyrir kjördag skal Þjóðskrá Íslands birta hina rafrænu kjörskrá
   almenningi til sýnis á heimasíðum [ráðuneytisins]^1) og Þjóðskrár Íslands.
Þjóðskrá Íslands skal þegar taka til meðferðar athugasemdir er henni berast við
 kjörskrá og gera viðeigandi leiðréttingar á henni ef við á. Slíka leiðréttingu
       má gera fram að kjördegi. Ákvörðun Þjóðskrár Íslands er endanleg.
Þremur vikum fyrir kjördag skal [ráðuneytið]^1) birta auglýsingu í Ríkisútvarpi
 og dagblöðum þar sem vakin er athygli almennings á því hvar nálgast megi hina
          rafrænu kjörskrá og hvernig megi gera athugasemdir við hana.
                             ^1)L. 162/2010, 200. gr.
                               6. gr. Kjörgengi.
  Kjörgengir til stjórnlagaþings eru þeir sem eru kjörgengir við kosningar til
     Alþingis. Forseti Íslands, alþingismenn, varamenn þeirra, ráðherrar og
   nefndarmenn í stjórnlaganefnd og undirbúningsnefnd eru þó ekki kjörgengir.
                        7. gr. Auglýsing um kosninguna.
   Landskjörstjórn skal auglýsa kosningu til stjórnlagaþings í Ríkisútvarpi,
     dagblöðum og Lögbirtingablaði eigi síðar en átta vikum fyrir kjördag.
                                8. gr. Framboð.
        Framboðum til kosningar til stjórnlagaþings skal skila í hendur
 landskjörstjórnar ekki síðar en kl. 12 á hádegi fjörutíu dögum fyrir kjördag.
[Framboði skal skilað á sérstöku eyðublaði, sem landskjörstjórn útbýr í samráði
við [ráðuneytið],^1) undirrituðu af frambjóðanda. Eyðublaðinu skal skilað á því
  formi sem landskjörstjórn ákveður. Með framboði skal fylgja listi með nöfnum
 minnst 30 og mest 50 meðmælenda, sem skulu fullnægja skilyrðum kosningarréttar
 til Alþingis, og skrifleg yfirlýsing frá hverjum meðmælanda sem staðfest hefur
    verið af tveimur vottum. Í framboði sínu skal frambjóðandi m.a. tiltaka
    lögheimili sitt og í samandregnu máli gera grein fyrir framboði sínu til
   notkunar í kynningarefni skv. 9. gr. Í sama tilgangi skal framboði fylgja
    ljósmynd af frambjóðanda í því formi sem landskjörstjórn fer fram á.]^2)
Hverjum kosningarbærum manni er einungis heimilt að mæla með einum frambjóðanda.
  Landskjörstjórn skal innan þriggja daga frá því að framboðsfrestur rennur út
tilkynna frambjóðanda hvort ágallar séu á framboðinu eða lista yfir meðmælendur.
     Skal frambjóðanda veittur tveggja daga frestur til að bæta úr ágöllum.
 Náist ekki tilskilinn lágmarksfjöldi frambjóðenda, sbr. 1. mgr. 2. gr., þegar
   framboðsfrestur rennur út skal landskjörstjórn framlengja frestinn um tvær
 vikur. Nái fjöldi frambjóðenda þá ekki tilskildu lágmarki koma lögin ekki til
                                  framkvæmda.
[Landskjörstjórn raðar frambjóðendum í stafrófsröð, en fyrsta nafn skal valið af
  handahófi. Samtímis úthlutar landskjörstjórn frambjóðendum auðkennistölu sem
                           valin er af handahófi.]^2)
 Landskjörstjórn auglýsir á vefsíðu sinni og vefsíðu á vegum [ráðuneytisins]^1)
     24 dögum fyrir kjördag nöfn frambjóðenda [og auðkennistölu, svo og]^2)
         starfsheiti þeirra og sveitarfélög þar sem þeir eru búsettir.
  Ákvæði laga um fjármál stjórnmálasamtaka og frambjóðenda og upplýsingaskyldu
    þeirra gilda um framlög eða styrki til frambjóðenda eftir því sem við á.
 Kostnaður hvers frambjóðanda vegna kosningabaráttu má að hámarki nema 2 millj.
                                      kr.
                  ^1)L. 162/2010, 200. gr. ^2)L. 120/2010, 1. gr.
                  9. gr. Kynning á frambjóðendum og kosningu.
 [Ráðuneytið]^1) skal útbúa kynningarefni um frambjóðendur. Skal kynningarefni
  dreift á öll heimili hér á landi. Einnig skal kynningarefni birt á vefsíðu á
                              vegum ráðuneytisins.
  Dreifa skal til allra kjósenda í landinu afriti af kjörseðli, auðkenndum sem
   kynningarseðill, ásamt skýringum á því hvernig atkvæðagreiðslan fer fram.
 Kynningarseðillinn skal jafnframt birtur á vefsíðu á vegum ráðuneytisins ásamt
       skýringum. Kynningarseðilinn má kjósandi hafa með sér í kjörklefa.
                             ^1)L. 162/2010, 200. gr.
                       10. gr. Gerð og prentun kjörseðla.
   [Ráðuneytið]^1) sér um gerð og prentun kjörseðla og sendir þá ásamt öðrum
 kjörgögnum til þeirra sem annast framkvæmd atkvæðagreiðslunnar á kjörfundi og
   utan kjörfundar. Haga skal sendingunum í samræmi við lög um kosningar til
                                   Alþingis.
 [Efst á kjörseðli skulu prentaðar leiðbeiningar um hvernig atkvæðagreiðsla fer
  fram, sbr. reglur 11. gr. Á kjörseðli skulu vera tuttugu og fimm vallínur. Í
fyrstu vallínu standi auðkennistala þess frambjóðanda sem er 1. val kjósanda, í
annarri vallínu standi auðkennistala þess frambjóðanda sem er 2. val kjósanda, í
þriðju vallínu standi auðkennistala frambjóðanda sem er 3. val kjósanda o.s.frv.
    Fremst í hverri vallínu skulu vera ferningar fyrir stafi í auðkennistölu
   frambjóðanda, jafnmargir og nauðsynlegt er, sbr. 6. mgr. 8. gr. Á bakhlið
                  kjörseðils komi auðkennistákn seðilsins.]^2)
                  ^1)L. 162/2010, 200. gr. ^2)L. 120/2010, 2. gr.
                      11. gr. Atkvæðagreiðsla á kjörfundi.
   Kjósandi getur greitt atkvæði á kjörfundi hvar sem er á landinu enda verði
      sýnilegt í rafrænu kjörskránni á öllum kjörstöðum að hann hafi neytt
atkvæðisréttar síns. Um kjördeildir, kjörstaði og framkvæmd atkvæðagreiðslunnar
fer að öðru leyti samkvæmt lögum um kosningar til Alþingis eftir því sem við á.
 Sveitarstjórnir leggja til tölvubúnað í hverri kjördeild til að tryggja aðgang
                            að rafrænu kjörskránni.
  [Kjósandi sem greiðir atkvæði á kjörfundi setur auðkennistölu frambjóðanda í
 ferning, einn eða fleiri, fyrir framan 1. val sitt, þar á eftir auðkennistölu
þess frambjóðanda sem hann velur í 2. vali, á eftir því vali auðkennistölu þess
 frambjóðanda sem hann vill að næstur komi til álita o.s.frv. Í kjörklefa skal
         liggja listi yfir frambjóðendur og auðkennistölur þeirra.]^1)
 Setji kjósandi önnur merki við nöfn frambjóðenda en 2. mgr. kveður á um, t.d.
    strikar yfir eitt eða fleiri nöfn, er atkvæðið gilt, enda séu ekki aðrir
 annmarkar á því, en horft skal fram hjá slíkum merkingum við talningu atkvæða,
                                  sbr. 14. gr.
 Að atkvæðagreiðslu lokinni gengur undirkjörstjórn frá kjörgögnum í samræmi við
95. gr. laga um kosningar til Alþingis og sendir landskjörstjórn á öruggan hátt.
 Landskjörstjórn eða aðili sem hún tilnefnir gefur viðurkenningu fyrir móttöku
                              þegar gögnin berast.
                              ^1)L. 120/2010, 3. gr.
                    12. gr. Atkvæðagreiðsla utan kjörfundar.
    Kosningu utan kjörfundar skal hefja sautján dögum fyrir kjördag. Þar sem
    atkvæðagreiðsla fer fram skal kjörstjóri hafa aðgang að sérstakri skrá,
   utankjörfundarskrá, sem skal vera á rafrænu formi og sækir gögn í rafrænu
 kjörskrána. Í rafrænu kjörskránni verður sýnilegt að greitt hafi verið atkvæði
 utan kjörfundar, hvar það var gert og hvenær. Atkvæðagreiðsla utan kjörfundar
   fer fram hjá sömu kjörstjórum og við alþingiskosningar. Henni skal lokið í
  síðasta lagi kl. 12 daginn fyrir kjördag. Kjósanda, sem greitt hefur atkvæði
          utan kjörfundar, er óheimilt að greiða atkvæði á kjörfundi.
Eftir að kjósandi hefur gert grein fyrir sér á viðhlítandi hátt fyrir kjörstjóra
 fær hann afhent kjörgögn sem eru kjörseðill skv. 10. gr., kjörseðilsumslag og
 sendiumslag. Því næst greiðir hann atkvæði í einrúmi eins og lýst er í 2. mgr.
 11. gr., leggur kjörseðilinn í kjörseðilsumslagið og lokar því. Því næst skal
kjörseðilsumslagið sett í sendiumslagið og því lokað. Kjörstjóri skal gæta þess
að nafn og kennitala kjósandans sé skráð á sendiumslagið og að það sé áritað til
    landskjörstjórnar. Merking í utankjörfundarskrá kemur í stað fylgibréfs,
   vottunar og skrár skv. 63. og 66. gr. laga um kosningar til Alþingis en um
  framkvæmd atkvæðagreiðslunnar fer að öðru leyti eftir þeim lögum nema annað
leiði af lögum þessum. Hafi kjörstjóri ekki aðgang að utankjörfundarskrá fer um
framkvæmd atkvæðagreiðslu utan kjörfundar eftir lögum um kosningar til Alþingis.
                            13. gr. Talning atkvæða.
 Landskjörstjórn eða aðili sem hún tilnefnir gengur úr skugga um að kjósendur,
sem greitt hafa atkvæði utan kjörfundar, standi á kjörskrá og að þeir eigi rétt
   á að greiða atkvæði og metur að öðru leyti hvort atkvæðið skuli tekið til
 greina, sbr. 91. gr. laga um kosningar til Alþingis. Þessa athugun má hefja á
  kjördegi. Atkvæði sem greidd hafa verið utan kjörfundar verða að hafa borist
                    landskjörstjórn fyrir kl. 22 á kjördag.
Talning atkvæða fer fram fyrir opnum dyrum hjá landskjörstjórn. Hún skal auglýsa
  með nægum fyrirvara hvenær hún komi saman til að opna atkvæðakassa og hefja
 talningu atkvæða. Landskjörstjórn getur kvatt yfirkjörstjórnir í kjördæmunum í
   Reykjavík sér til aðstoðar. Um meðferð atkvæða, gildi þeirra og framkvæmd
talningar fer eftir lögum um kosningar til Alþingis eftir því sem við á að teknu
   tilliti til 14. gr. Heimilt er að beita rafrænum aðferðum við talningu og
útreikning á því hver hafi náð kjöri. Landskjörstjórn úrskurðar um gildi atkvæða
     sem eru haldin einhverjum annmörkum og skal afl atkvæða ráða úrslitum.
  14. gr. [Úthlutun sæta, útgáfa kjörbréfa og úrskurðir í ágreiningsmálum.]^1)
                 [Úthlutun sæta ræðst af eftirfarandi aðgerðum:
                       1. Meinbugir á útfyllingu kjörseðils:
               a. Sé efsta vallína auð telst kjörseðillinn ógildur.
    b. Sé vallína auð eða hún ekki rétt útfyllt telst seðillinn ekki ógildur af
 þeim sökum en aðeins skal taka tillit til útfyllingar í vallínum fram að auðu
             línunni en ekki til þeirra sem á eftir kunna að koma.
   c. Tvítekin auðkennistala gerir seðil ekki ógildan en aðeins skal taka tillit
    til vallína fram að fyrstu endurtekningu tölunnar en ekki annarra lína.
   d. Ef ekkert val verður lesið af kjörseðli vegna atvika sem að framan greinir
                          telst kjörseðillinn ógildur.
       2. Sætishlutur: Ákvarða skal sætishlut með þeim hætti að deila fyrst
  heildartölu gildra kjörseðla með 26. Tekið skal heiltölugildið af útkomunni,
þ.e. leif skal felld brott. Að því búnu skal bæta einum við og nefnist sú útkoma
                                  sætishlutur.
   3. Flokkun kjörseðla: Kjörseðlar skulu flokkaðir í bunka eftir nöfnum þeirra
            frambjóðenda sem tilgreindir eru að 1. vali á seðlunum.
      4. Gildistölur: Ákvarða skal atkvæðisgildi kjörseðla í hverjum bunka. Í
  upphafi er atkvæðisgildi allra seðla jafnt einum en síðar fer að ákvæðum 6.
tölul. um hugsanlegar breytingar á atkvæðisgildum. Með atkvæðatölu frambjóðanda
  er átt við samtölu atkvæðisgilda allra kjörseðla í bunka hans á hverju stigi
                                úthlutunarinnar.
     5. Úthlutun sæta: Jafnóðum og í ljós kemur að atkvæðatala frambjóðanda er
jöfn eða hærri en nemur sætishlutnum skal frambjóðandanum úthlutað sæti. Á þetta
  við hvort sem er í upphafi eða síðar þegar beitt er ákvæðum 6. og 7. tölul.
       6. Færsla umframatkvæða: Hafi frambjóðandi hlotið atkvæðatölu umfram
sætishlut skal færa hvern einstakan kjörseðil hans í bunka þess frambjóðenda sem
 næstur er nefndur í forgangsröð á seðlinum og er meðal þeirra sem enn koma til
 álita að hljóta sæti. Sé engan frambjóðanda að næsta vali að finna skal leggja
  slíkan seðil til hliðar. Að öðru leyti fer um færslu seðlanna sem hér segir:
    a. Ákvarða skal umframhlutfall hjá frambjóðanda sem seðlar eru færðir frá.
Fæst það með því að deila þeim hluta af atkvæðatölu frambjóðandans sem er umfram
sætishlut með óskertri atkvæðatölu hans. Endurmeta skal atkvæðisgildi viðkomandi
        seðla með því að margfalda fyrra atkvæðisgildi hvers þeirra með
                               umframhlutfallinu.
    b. Hafi fleiri en einn frambjóðandi atkvæðatölu umfram sætishlut skal fyrst
  færa seðla frá þeim sem hæsta hefur atkvæðatöluna og síðan koll af kolli. Að
lokinni færslu skal aðgæta hvort þá hafi bæst í hóp þeirra frambjóðenda sem náð
hafa sætishlut. Skal þá ganga úr skugga um hver umræddra frambjóðenda er nú með
 hæstu atkvæðatöluna áður en aftur er valinn sá þeirra sem næst skal færa seðla
                                      frá.
   7. Útilokun: Komi að því að enginn frambjóðandi sem til álita kemur að hljóta
sæti uppfyllir ákvæði 5. tölul. skal finna þann frambjóðanda sem þá hefur lægstu
atkvæðatölu. Sá frambjóðandi kemur ekki lengur til álita við úthlutun sæta, sbr.
      þó 2. mgr. Kjörseðlar í bunka hans skulu allir færðir í bunka þeirra
   frambjóðenda sem enn koma til álita og næstir eru nefndir í forgangsröð á
umræddum seðlum, sbr. ákvæði 6. tölul. Sé engan slíkan að finna skal leggja þann
                               seðil til hliðar.
   8. Lok úthlutunar: Beita skal ákvæðum 6. og 7. tölul. svo lengi sem við á en
      þó þannig að ákvæði 6. tölul. hafi ávallt forgang. Þegar tala þeirra
frambjóðenda sem enn koma til álita að hljóta sæti er orðin jöfn tölu þeirra 25
sæta sem eftir er að ráðstafa skal sætunum úthlutað til þessara frambjóðenda án
                              frekari útreikninga.
      9. Nákvæmni í reikningi: Útreikningar á atkvæðisgildum, atkvæðatölum og
 umframhlutföllum skulu gerðir með fimm tugabrotsstöfum. Ekki skal taka tillit
                 til tugabrotsstafa umfram fimm í útkomutölum.
     10. Hlutkesti: Reynist einhverjar atkvæðatölur sem hafa áhrif á framvindu
                   röðunarinnar jafnstórar skal hluta um þær.
  Hafi frambjóðendur af öðru kyninu fengið úthlutað færri en tíu sætum eða sem
 nemur tveimur fimmtu allra þingsæta skal úthluta sætum til þeirra frambjóðenda
sem næstir eru í röðinni af því kyni, sé þá að finna, þangað til hlutfall þeirra
 nemur að minnsta kosti tveimur fimmtu allra fulltrúa. Heildartala þingfulltrúa
     skal þó aldrei vera hærri en 31. Þetta skal gert með því að horfa til
  atkvæðatalna frambjóðenda þess kynsins sem hallar á eins og þær voru næst á
undan því að útilokunarákvæði 7. tölul. 1. mgr. var beitt hvað þá snertir. Sætum
       skal úthlutað til þeirra sem höfðu þessar atkvæðatölur hæstar.]^1)
   Að lokinni talningu og úthlutun sæta birtir landskjörstjórn greinargerð um
úrslitin opinberlega og boðar frambjóðendur til stjórnlagaþings til fundar. Þar
lýsir hún úrslitum kosninganna og gefur út kjörbréf handa þjóðkjörnum fulltrúum
á stjórnlagaþingi. Eftir að kjörbréf hafa verið afhent tilkynnir landskjörstjórn
forseta Alþingis um niðurstöðu kosninganna og sendir nöfn hinna kjörnu fulltrúa
                       til birtingar í Stjórnartíðindum.
 Nú er ágreiningur um kjörgengi frambjóðanda til stjórnlagaþings sem náð hefur
                      kjöri og sker landskjörstjórn þá úr.
                              ^1)L. 120/2010, 4. gr.
                            15. gr. Kærur og fleira.
Ef kjósandi telur fulltrúa á stjórnlagaþingi skorta kjörgengisskilyrði, framboð
    hans hafi ekki uppfyllt skilyrði laga eða kjör hans sé af öðrum ástæðum
  ólögmætt, getur hann kært kosningu hans til Hæstaréttar sem sker úr um gildi
 hennar. Kæra skal afhent Hæstarétti innan tveggja vikna frá því að nöfn hinna
kjörnu fulltrúa voru birt í Stjórnartíðindum. Hæstiréttur aflar greinargerðar og
  gagna frá landskjörstjórn og gefur viðkomandi fulltrúa færi á að tjá sig um
              kæruna áður en skorið er úr um gildi kosningarinnar.
 Ákvæði 114. gr., XIX., XX., XXIV. og XXV. kafla laga um kosningar til Alþingis
 gilda um kosningar samkvæmt þessum lögum að svo miklu leyti sem við getur átt.
   [15. gr. a. Heimild til þess að víkja frá fyrirmælum um rafræna kjörskrá.
   Ef ekki reynist unnt að beita ákvæðum laga þessara um rafræna kjörskrá er
   [ráðherra]^1) heimilt að víkja frá ákvæðum þeirra þar að lútandi. Um gerð
kjörskrár vegna atkvæðagreiðslu á kjörfundi fer skv. 2. mgr. 5. gr. laga þessara
    og ákvæðum VI. kafla laga um kosningar til Alþingis eftir því sem við á.
 Kosningu utan kjörfundar skal hefja sautján dögum fyrir kjördag og henni skal
lokið í síðasta lagi kl. 12 daginn fyrir kjördag. Að öðru leyti fer um kosningu
 utan kjörfundar eftir ákvæðum XII. kafla laga um kosningar til Alþingis eftir
                                 því sem við á.
      Mörk kjördæma, kjörstaðir og kjördeildir skulu þó vera hin sömu og í
                      síðastliðnum alþingiskosningum.]^2)
                  ^1)L. 162/2010, 200. gr. ^2)L. 120/2010, 5. gr.

             III. kafli. Skipulag og starfshættir stjórnlagaþings.
                       16. gr. Forseti og forsætisnefnd.
 Forseti Alþingis setur stjórnlagaþing og stýrir kjöri forseta þingsins úr hópi
þingfulltrúa í sérstöku kjöri og víkur forseti Alþingis svo af stjórnlagaþingi.
      Forseti stjórnlagaþings stýrir kjöri varaforseta og þriggja formanna
       starfsnefnda úr hópi þingfulltrúa á fyrsta fundi stjórnlagaþings.
        Forseti, varaforseti og formenn starfsnefnda skipa forsætisnefnd
                                stjórnlagaþings.
 Forseti stjórnlagaþings er formaður forsætisnefndar. Hann ber ábyrgð á rekstri
            stjórnlagaþings og hefur æðsta vald í stjórnsýslu þess.
 Forsætisnefnd hefur yfirumsjón með skipulagi þingsins og gerir starfsáætlun um
   samkomutíma þess, svo og um skipulag á störfum starfsnefnda, sbr. 17. gr.
                             17. gr. Starfsnefndir.
     Auk forsætisnefndar skulu þrjár starfsnefndir starfa á vegum þingsins:
    1. Nefnd um undirstöður íslenskrar stjórnskipunar, dómstóla og réttarríkið.
     2. Nefnd um skipan löggjafarvalds og framkvæmdarvalds og hlutverk forseta
                                 lýðveldisins.
                3. Nefnd um kosningamál og þjóðaratkvæðagreiðslur.
 Nefndirnar skal kjósa á öðrum fundi stjórnlagaþings eftir að það kemur saman.
    Skal þingið kjósa tvo þingfulltrúa til setu í hverri nefnd auk formanns
                                 nefndarinnar.
       Sama þingfulltrúa má ekki kjósa til setu í fleiri en einni nefnd.
Allir þingfulltrúar eiga seturétt á fundum nefnda með málfrelsi og tillögurétti.
 Nefndir geta ákveðið að halda fundi sína í heyranda hljóði og opna öllum eftir
                             því sem húsrúm leyfir.
                       18. gr. Þingfundir og fundarsköp.
                    Stjórnlagaþing starfar í einni málstofu.
  Þingfundir skulu haldnir í heyranda hljóði og eru öllum opnir eftir því sem
                                 húsrúm leyfir.
 Forseti þingsins stýrir þingfundum. Um fundarsköp skulu settar nánari reglur í
                             starfsreglum þingsins.
                 19. gr. Réttindi og skyldur fulltrúa þingsins.
 Stjórnlagaþingsfulltrúar eru eingöngu bundnir við sannfæringu sína og ekki við
                 nein fyrirmæli frá kjósendum sínum eða öðrum.
  Fulltrúar á stjórnlagaþingi skulu á samkomutímabili þingsins njóta launa sem
samsvara þingfararkaupi alþingismanna og skulu laun þeirra greidd úr ríkissjóði.
 Forseti stjórnlagaþings nýtur samsvarandi launa og forseti Alþingis. [Þeir sem
       taka sæti á stjórnlagaþingi og bera skyldur samkvæmt ráðningar- og
  kjarasamningum eiga rétt á leyfi frá störfum sínum þann tíma sem þeir gegna
                                þingstörfum.]^1)
    Nefndarformenn njóta samsvarandi launa og formenn fastanefnda Alþingis.
       Stjórnlagaþing skal njóta sömu verndar og Alþingi skv. [1]36. gr.
            stjórnarskrárinnar og XI. kafla almennra hegningarlaga.
                              ^1)L. 120/2010, 6. gr.
                    20. gr. Kynning og þátttaka almennings.
Á vegum stjórnlagaþings skal setja upp vefsíðu þar sem birt verði kynningarefni
   um stjórnarskrána og störf þingsins, erindi sem þinginu berast, útsending
        þingfunda, þingskjöl sem varða meðferð tillagna og frumvarp til
                           stjórnarskipunarlaga o.fl.
 Stjórnlagaþing skal auglýsa með víðtækum hætti eftir tillögum frá almenningi,
   hagsmunasamtökum eða öðrum sem kunna að vilja koma tillögum sínum og öðrum
                         erindum á framfæri við þingið.
  Tillögur og erindi sem þinginu berast skulu send viðeigandi starfsnefnd til
                                   meðferðar.
                     21. gr. Skrifstofa og sérfræðiaðstoð.
Forsætisnefnd stjórnlagaþings skal hafa eftirlit með því að kostnaður við þingið
   rúmist innan ramma fjárlaga. Ákvarðanir nefndarinnar um útgjöld við þingið
sjálft, svo sem vegna aðstöðu, starfsfólks eða sérfræðiráðgjafar, skulu teknar í
                      samráði við forsætisnefnd Alþingis.
 Forsætisnefnd skal ráða starfsmenn þingsins, þar á meðal skrifstofustjóra, og
  fer um verksvið og ráðningarkjör þeirra eftir nánari ákvörðun hennar. Lög um
     réttindi og skyldur starfsmanna ríkisins gilda um réttindi og skyldur
          starfsmanna þingsins og greiðast laun þeirra úr ríkissjóði.
  Forsætisnefnd skal ráða sérfræðinga til þess að starfa með nefndum þingsins.
 Forsætisnefnd staðfestir kostnaðarreikninga frá nefndum vegna sérfræðiaðstoðar
og annars sem hún telur nauðsynlegt. Kostnaður við stjórnlagaþing skal greiddur
                                 úr ríkissjóði.
                             22. gr. Starfsaðstaða.
      Forsætisnefnd Alþingis skal sjá stjórnlagaþingi fyrir starfsaðstöðu.

    IV. kafli. Undirbúningur og meðferð frumvarps til stjórnarskipunarlaga.
               23. gr. Ákvörðun um viðfangsefni nefnda þingsins.
  Í upphafi stjórnlagaþings skal þingið ákveða viðfangsefni og verkaskiptingu
                    nefnda, með sérstöku tilliti til 3. gr.
                    24. gr. Málsmeðferð í nefndum þingsins.
  Niðurstöður og tillögur nefnda þingsins skulu kynntar af nefndarformönnum og
               ræddar í samræmi við starfsreglur stjórnlagaþings.
                25. gr. Umræður um niðurstöður nefnda þingsins.
 Í starfsreglum þingsins skal kveðið á um meðferð og umræður um tillögur nefnda
                                   þingsins.
     Við lok tímabilsins skal forsætisnefnd falið að undirbúa frumvarp til
                             stjórnarskipunarlaga.
                  26. gr. Undirbúningur og meðferð frumvarps.
 Frumvarp til stjórnarskipunarlaga skal undirbúið af forsætisnefnd þingsins og
                 sérfræðingum sem unnið hafa með nefndum þess.
        Forseti þingsins leggur fram frumvarp til stjórnarskipunarlaga.
   Frágangur frumvarpsins skal fylgja þeim reglum sem gilda um lagafrumvörp í
                       ákvæðum laga um þingsköp Alþingis.
 Frumvarpið skal rætt við tvær umræður. Við fyrri umræðu skal ræða frumvarpið í
   heild sinni. Þegar þeirri umræðu er lokið gengur það til síðari umræðu og
                                forsætisnefndar.
 Starfsnefndir þingsins skulu senda umsögn sína til forsætisnefndar eftir fyrri
                             umræðu um frumvarpið.
Síðari umræða fer eigi fram fyrr en eftir útbýtingu álits forsætisnefndar. Skal
       þá ræða greinar frumvarpsins og breytingartillögur við þær en auk
       forsætisnefndar hefur sérhver þingfulltrúi rétt til að leggja fram
breytingartillögur við frumvarpið. Þegar umræðu er lokið skal greiða atkvæði um
  hverja grein frumvarpsins og breytingartillögur við þær og loks frumvarpið í
        heild sinni með áorðnum breytingum ef einhverjar eru. Séu engar
             breytingartillögur má þó bera frumvarpið upp í heild.
     Um meðferð frumvarpsins fer að öðru leyti eftir starfsreglum þingsins.
                         27. gr. Frumvarp sent Alþingi.
 Þegar stjórnlagaþing hefur samþykkt frumvarp til stjórnarskipunarlaga skal það
                          sent Alþingi til meðferðar.
                             28. gr. Starfsreglur.
           Forsætisnefnd Alþingis setur stjórnlagaþingi starfsreglur.
Stjórnlagaþing getur ákveðið að leggja til breytingar á starfsreglunum og skulu
                   þær staðfestar af forsætisnefnd Alþingis.
                              29. gr. Gildistaka.
                         Lög þessi öðlast þegar gildi.
Ákvæði til bráðabirgða. Við gildistöku þessara laga skal forsætisnefnd Alþingis
skipa þriggja manna undirbúningsnefnd stjórnlagaþings til að undirbúa stofnun og
     starfsemi þingsins ásamt undirbúningi þjóðfundar og skal nefndin ráða
    framkvæmdastjóra. Skal einn nefndarmanna tilnefndur af forsætisráðherra.
 Nefndin skal undirbúa kynningu á starfsemi þingsins og setja upp vefsíðu þess,
  útvega húsnæði og undirbúa ráðningu starfsmanna þingsins. Þá skal hún hefja
         gagnaöflun til undirbúnings fyrir tillögugerð stjórnlagaþings.
Við samþykkt laga þessara skal Alþingi kjósa sjö manna stjórnlaganefnd sem verði
  sjálfstæð í störfum sínum. Nefndin fái það hlutverk að undirbúa og standa að
  þjóðfundi um stjórnarskrármálefni. Þjóðfundinn skal halda tímanlega áður en
kosið verður til stjórnlagaþings samkvæmt lögunum. Miða skal við að þátttakendur
 á þjóðfundi verði um eitt þúsund talsins og skulu þeir valdir með slembiúrtaki
úr þjóðskrá þannig að gætt sé að eðlilegri skiptingu þátttakenda af landinu öllu
    og að kynjaskipting sé sem jöfnust. Úrtakið skal bundið við þá sem eiga
 kosningarrétt til stjórnlagaþings og lögheimili á Íslandi. Á þjóðfundinum skal
  leitast við að kalla eftir meginsjónarmiðum og áherslum almennings varðandi
  stjórnskipan landsins og stjórnarskrá og breytingar á henni og skal nefndin
vinna úr upplýsingum sem safnast á þjóðfundinum og afhenda stjórnlagaþingi þegar
                                það kemur saman.
   Nefndin skal jafnframt annast söfnun og úrvinnslu fyrirliggjandi gagna og
 upplýsinga um stjórnarskrármálefni sem nýst geta stjórnlagaþingi og enn fremur
leggja fram hugmyndir til stjórnlagaþings um breytingar á stjórnarskrá þegar það
                                  kemur saman.
[Stjórnlaganefnd og undirbúningsnefnd geta óskað ákvörðunar forseta Alþingis um
       einstök álitamál vegna undirbúnings þjóðfundar og stjórnlagaþings.
Kostnaður við boðun og störf þjóðfundar og vegna undirbúnings stjórnlagaþings og
           starfa stjórnlaganefndar skal greiddur úr ríkissjóði.]^1)
                              ^1)L. 120/2010, 7. gr.

References

   Visible links
   1. file://1944033.html#g36
