
   --------------------------------------------------------------------------

                                                            Lög um grunnskóla^1)

                              1991 nr. 49 27. mars

   --------------------------------------------------------------------------

   ^1)Ákvæði laga þessara falla úr gildi eftir því sem ákvæði [2]l. 66/1995
   koma til framkvæmda fram til 1. ágúst 1996, en þá falla þau að fullu úr
   gildi, sbr. [3]l. 66/1995, 57. gr.

                                   I. kafli.
                            Markmið og skólaskylda.
                                     1. gr.
        Ríki og sveitarfélögum er skylt að halda skóla fyrir öll börn og
   unglinga á aldrinum 6 til 16 ára eftir því sem nánar segir í lögum þessum.
   Skóli þessi nefnist grunnskóli. Öllum börnum og unglingum á framangreindum
   aldri er skylt að sækja skóla, en frá því má þó veita undanþágu, sbr. 5.,
   7. og 8. gr.
        Þegar tilgreindur er aldur nemanda í lögum þessum miðast hann við það
   almanaksár er nemandinn nær nefndum aldri.

                                     2. gr.
        Hlutverk grunnskólans, í samvinnu við heimilin, er að búa nemendur
   undir líf og starf í lýðræðisþjóðfélagi sem er í sífelldri þróun.
   Starfshættir skólans skulu því mótast af umburðarlyndi, kristilegu siðgæði
   og lýðræðislegu samstarfi. Skólinn skal temja nemendum víðsýni og efla
   skilning þeirra á kjörum fólks og umhverfi, á íslensku þjóðfélagi, sögu
   þess og sérkennum og á skyldum einstaklingsins við samfélagið.
        Grunnskólinn skal leitast við að haga störfum sínum í sem fyllstu
   samræmi við eðli og þarfir nemenda og stuðla að alhliða þroska, heilbrigði
   og menntun hvers og eins.
        Grunnskólinn skal veita nemendum tækifæri til að afla sér þekkingar
   og leikni og temja sér vinnubrögð sem stuðli að stöðugri viðleitni til
   menntunar og þroska. Skólastarfið skal því leggja grundvöll að sjálfstæðri
   hugsun nemenda og þjálfa hæfni þeirra til samstarfs við aðra.

                                     3. gr.
        Grunnskóli er tíu ára skóli.
        Stefnt skal að því að hver grunnskóli sé einsetinn.
        Hverjum grunnskóla má skipa í einingar með ákvörðun hlutaðeigandi
   sveitarstjórna að fenginni umsögn fræðslustjóra og samþykki
   menntamálaráðuneytisins.

                                     4. gr.
        Í strjálbýli skal stefnt að heimanakstri nemenda en ekki heimavist.
        Stefnt skal að því að börn yngri en tíu ára dvelji ekki í heimavist
   nema sérstakar ástæður séu fyrir hendi að mati fræðslustjóra.
        Í grunnskóla skulu nemendur eiga kost á málsverði á skólatíma.^1)
        Sveitarstjórn er heimilt að koma á fót skólaseljum frá aðalskóla, að
   fenginni umsögn fræðslustjóra og með samþykki menntamálaráðuneytisins.

   ^1)Ákvæðið kemur ekki til framkvæmda á fyrri hluta ársins 1995 og ekki á
   skólaárinu 19951996, sbr. [4]l. 148/1994, 1. gr.

                                     5. gr.
        Skólanefnd getur borið fram við fræðslustjóra rökstudda beiðni um
   tímabundna undanþágu frá því að uppfylla að fullu ákvæði 1. gr. þessara
   laga um skólaskyldu eða lágmarksákvæði 45. gr. um starfstíma skóla. Að
   fenginni tillögu fræðslustjóra úrskurðar menntamálaráðuneytið hvort eða að
   hve miklu leyti slík undanþága skuli veitt.

                                     6. gr.
        Forráðamaður skólaskylds barns ber ábyrgð á að það innritist í skóla,
   þegar það kemst á skólaskyldualdur, og sæki skólann. Verði verulegur
   misbrestur á skólasókn skólaskylds barns án þess að veikindi eða aðrar
   gildar ástæður hamli skal skólastjóri reyna að leysa málið. Takist það
   ekki skal málinu vísað til fræðslustjóra. Vilji forráðamaður barnsins ekki
   hlíta ákvörðun fræðslustjóra getur hvor aðili um sig vísað málinu til
   barnaverndarnefndar.

                                     7. gr.
        Undanþegin því að sækja grunnskóla skv. 1. gr. eru:

   a.
           börn sem sækja viðurkennda einkaskóla, sbr. 73. gr.,
   b.
           börn er búa í skólahverfum sem fengið hafa undanþágu skv. 5. gr.
           að því leyti sem undanþágan kveður á um.

                                     8. gr.
        Sæki forráðamaður skólaskylds barns um tímabundna undanþágu þess frá
   skólasókn er skólastjóra heimilt að veita slíka undanþágu, í samráði við
   umsjónarkennara, telji hann til þess gildar ástæður. Fræðslustjóra skal
   tilkynnt um slíkar undanþágur.

                                   II. kafli.
                               Stjórn grunnskóla.
                                     9. gr.
        Menntamálaráðuneytið fer með yfirstjórn þeirra málefna er lög þessi
   taka til.
        Grunnskólaráð er samstarfsvettvangur menntamálaráðuneytisins og
   annarra aðila er starfa að málefnum grunnskólans. Verkefni þess eru m.a.
   að hafa yfirlit yfir lög og reglur sem varða grunnskóla, gefa ábendingar
   um lagfæringar á þeim og samræmi á milli þeirra. Grunnskólaráð fylgist með
   framkvæmd grunnskólalaga og aðalnámsskrár, gerir tillögur um úrbætur og
   stuðlar að samvinnu og samræmi í starfi þeirra sem vinna að málefnum
   grunnskólans.
        Ráðið skal skipað 12 fulltrúum: Tveimur fulltrúum kennarasamtaka,
   einum fulltrúa skólastjórnenda, tveimur fulltrúum foreldrafélaga eða
   samtaka þeirra og skal annar þeirra vera fulltrúi foreldrafélaga í
   dreifbýli, einum fulltrúa Kennaraháskóla Íslands, einum fulltrúa Háskóla
   Íslands, einum fulltrúa Sambands íslenskra sveitarfélaga, einum fulltrúa
   Námsgagnastofnunar auk þriggja fulltrúa menntamálaráðuneytisins og skal
   einn þeirra vera fræðslustjóri og einn skólastjóri á framhaldsskólastigi.
        Grunnskólaráð skal skipað til tveggja ára í senn.
        Menntamálaráðuneytið setur grunnskólaráði erindisbréf, kveður nánar á
   um skipun þess, starfstilhögun og starfssvið.

                                    10. gr.
        Skipuð skal samstarfsnefnd menntamálaráðuneytisins og Sambands
   íslenskra sveitarfélaga um framkvæmd laga þessara.
        Verkefni nefndarinnar skulu m.a. vera að gera áætlun um einsetinn
   skóla, lengdan og samfelldan skóladag og skólamáltíðir, sbr.
   bráðabirgðaákvæði laga þessara, skólasöfn, heimavistir og félagsstörf
   nemenda og aðstöðu vegna sérkennslu. Nefndin fær til umsagnar reglugerðir
   sem varða samskipti ríkis og sveitarfélaga samkvæmt lögum þessum áður en
   þær eru gefnar út. Enn fremur fær hún til umsagnar ágreiningsatriði sem
   kunna að koma upp varðandi þessi samskipti áður en þau koma til úrskurðar.
        Nefndin skal skipuð tveimur fulltrúum frá menntamálaráðuneytinu og
   tveimur frá Sambandi íslenskra sveitarfélaga til fjögurra ára í senn að
   loknum sveitarstjórnarkosningum. Varamenn skulu skipaðir á sama hátt og
   aðalmenn.

                                    11. gr.
        Landið skiptist í fræðsluumdæmi sem hér segir:

   1.
           Reykjavíkurumdæmi sem nær yfir Reykjavík.
   2.
           Reykjanesumdæmi sem nær yfir Gullbringu- og Kjósarsýslu,
           Hafnarfjörð, Keflavík, Grindavík, Njarðvík, Garðabæ,
           Seltjarnarnes, Kópavog og Mosfellsbæ.
   3.
           Vesturlandsumdæmi sem nær yfir Borgarfjarðarsýslu, Akranes og
           Borgarnes, Mýrasýslu, Snæfellsnes- og Hnappadalssýslu, Ólafsvík,
           Stykkishólm og Dalasýslu.
   4.
           Vestfjarðaumdæmi sem nær yfir Austur-Barðastrandarsýslu,
           Vestur-Barðastrandarsýslu, Vestur-Ísafjarðarsýslu, Ísafjörð,
           Bolungarvík, Norður-Ísafjarðarsýslu og Strandasýslu.
   5.
           Norðurlandsumdæmi vestra sem nær yfir Vestur-Húnavatnssýslu,
           Austur-Húnavatnssýslu, Blönduós, Skagafjarðarsýslu, Sauðárkrók og
           Siglufjörð.
   6.
           Norðurlandsumdæmi eystra sem nær yfir Eyjafjarðarsýslu, Akureyri,
           Ólafsfjörð, Dalvík, Suður-Þingeyjarsýslu, Húsavík og
           Norður-Þingeyjarsýslu.
   7.
           Austurlandsumdæmi sem nær yfir Norður-Múlasýslu, Seyðisfjörð,
           Suður-Múlasýslu, Neskaupstað, Eskifjörð, Egilsstaði,
           Austur-Skaftafellssýslu og Höfn.
   8.
           Suðurlandsumdæmi sem nær yfir Vestur-Skaftafellssýslu,
           Vestmannaeyjar, Rangárvallasýslu, Árnessýslu, Selfoss og
           Hveragerði.

        Í hverju fræðsluumdæmi skal vera fræðsluskrifstofa.

                                    12. gr.
        Í hverju fræðsluumdæmi skal vera fræðsluráð.
        Fræðsluráð er samstarfsvettvangur sveitarfélaga í viðkomandi umdæmi.
        Hlutverk fræðsluráðs er m.a. að vinna í samráði við fræðsluskrifstofu
   að eflingu skólastarfs í fræðsluumdæminu, stuðla að samvinnu og hagræðingu
   milli skóla, fjalla um sameiginleg verkefni og styðja starf skólanefnda.
   Fræðsluráð fer að öðru leyti með þau mál sem hlutaðeigandi sveitarstjórnir
   fela því eða ákveðin kunna að verða í reglugerðum settum samkvæmt lögum
   þessum.

                                    13. gr.
        Fræðsluráð skal skipað fimm eða sjö mönnum sem kjörnir eru af
   sveitarstjórnum eða samtökum sveitarfélaga í hlutaðeigandi fræðsluumdæmi.
   Jafnmargir skulu kjörnir til vara. Um kosningu og starfshætti fer eftir
   meginreglum [5]sveitarstjórnarlaga, nr. 8/1986.
        Fræðslustjóri, fulltrúi skólastjóra, kennara og foreldra í umdæminu
   skulu hafa málfrelsi og tillögurétt á fræðsluráðsfundum og eru boðaðir á
   þá á sama hátt og fræðsluráðsfulltrúar.
        Fræðsluráð getur falið fræðslustjóra að annast framkvæmdastjórn fyrir
   ráðið.
        Kostnaður vegna fulltrúa sveitarfélaga greiðist af viðkomandi
   sveitarfélögum eða samtökum þeirra. Kostnaður vegna fundarsetu fulltrúa
   kennara, skólastjóra og foreldra greiðist úr ríkissjóði.
        Heimilt er að stofna í hverju fræðsluumdæmi sérstakt samstarfsráð sem
   er samstarfsvettvangur sveitarstjórna, skólamanna og foreldra um umbætur
   og þróun í skólum umdæmisins.

                                    14. gr.
        Menntamálaráðuneytið ræður í stöðu fræðslustjóra að undangenginni
   auglýsingu. Við ráðningu fræðslustjóra er skylt að taka tillit til
   kennslufræðilegrar menntunar umsækjenda, stjórnunarreynslu innan
   skólakerfisins og þekkingar á skólamálum.

                                    15. gr.
        Fræðslustjóri er fulltrúi menntamálaráðuneytisins um skólamál í
   umdæmi sínu og skal búsettur sem næst fræðsluskrifstofu þess. Hann er
   forstöðumaður fræðsluskrifstofu og framkvæmdastjóri fræðsluráðs sé svo um
   samið.
        Í umboði menntamálaráðuneytisins og í samvinnu við skólanefndir og
   fræðsluráð hefur fræðslustjóri umsjón og eftirlit með framkvæmd laga um
   grunnskóla í umdæmi sínu. Hann sér til þess að nemendur njóti kennslu og
   þjónustu samkvæmt lögum og öðrum fyrirmælum menntamálaráðuneytisins, hefur
   forgöngu um umbætur í skólamálum og eftirlit og umsjón með aðbúnaði,
   skipulagi og árangri skólastarfs.
        Menntamálaráðuneytið samræmir störf fræðslustjóra og setur um þau
   reglugerð.

                                    16. gr.
        Menntamálaráðuneytið ákveður fræðsluskrifstofu stað í samráði við
   sveitarfélög í viðkomandi fræðsluumdæmi.
        Starfsmenn fræðsluskrifstofu eru ríkisstarfsmenn. Um ráðningu og
   starfskjör þeirra fer eftir lögum um réttindi og skyldur starfsmanna
   ríkisins.
        Verkefni fræðsluskrifstofu eru einkum þessi: áætlanagerð og eftirlit
   með námi og kennslu, sálfræðiþjónusta, kennsluráðgjöf, skólaþróun og
   nýbreytnistarf, endurmenntun og símenntun kennara í samráði við skóla sem
   veita kennaramenntun.
        Fræðslustjóra er heimilt að semja svo við samtök sveitarfélaga,
   einstök skólahverfi og sveitarfélög að fræðsluskrifstofa taki að sér
   tiltekin verkefni fyrir þessa aðila, enda komi greiðsla fyrir. Á
   hliðstæðan hátt er fræðslustjóra heimilt að semja svo við samtök
   sveitarfélaga að skrifstofa þeirra eða einstakar starfsdeildir innan
   þeirra annist störf fyrir fræðsluskrifstofu, enda komi samþykki
   menntamálaráðuneytis til.

                                    17. gr.
        Skólahverfi er sú eining sem stendur að einum grunnskóla eða fleiri.
   Sveitarfélög geta sameinast um rekstur grunnskóla og mynda þá eitt
   skólahverfi. Sveitarfélag, sem rekur tvo eða fleiri grunnskóla, telst eitt
   skólahverfi. Sveitarfélag getur átt aðild að fleiri en einu skólahverfi ef
   börn og unglingar á skólaskyldualdri úr því sveitarfélagi eiga skólasókn
   til tveggja eða fleiri skólahverfa.

                                    18. gr.
        Í hverju skólahverfi skal vera skólanefnd sem fer með málefni
   grunnskóla eftir því sem lög þessi og reglugerðir ákveða og sveitarstjórn
   eða sveitarstjórnir kunna að fela henni.
        Skólanefnd skal sjá um að öll skólaskyld börn í skólahverfinu njóti
   lögboðinnar fræðslu. Hún fylgist með og stuðlar að því að jafnan sé fyrir
   hendi fullnægjandi húsnæði og annar aðbúnaður, þar með talin útivistar- og
   leiksvæði nemenda. Í samráði við skólastjóra lítur nefndin eftir að
   uppfylltar séu kröfur laga og reglugerða á þessu sviði og gerir tillögur
   til sveitarstjórnar um úrbætur. Enn fremur getur skólanefnd lagt tillögur
   um umbætur í skólastarfi fyrir skólastjóra í skólahverfinu.
        Skólanefnd er samráðsaðili um ráðningar starfsmanna hlutaðeigandi
   skóla, sbr. 31.35. gr.

                                    19. gr.
        Skólanefnd skal kosin til fjögurra ára í senn af hlutaðeigandi
   sveitarstjórn eða sveitarstjórnum í upphafi hvers kjörtímabils. Um
   kosningu í skólanefnd og starfshætti fer samkvæmt [6]sveitarstjórnarlögum,
   nr. 8/1986.
        Varamenn í skólanefndum skulu jafnmargir aðalmönnum og kosnir á sama
   hátt.
        Í sveitarfélagi þar sem skólahverfi eru tvö eða fleiri skulu
   fulltrúar í skólanefnd vera kosnir úr hópi íbúa í viðkomandi skólahverfi.
        Þar sem fleiri en eitt sveitarfélag standa saman að rekstri
   grunnskóla eða hluta hans skulu aðilar setja í stofnsamning ákvæði um
   aðild hvers og eins að skólanefnd.
        Fulltrúar kennara, skólastjóra og foreldra eiga rétt til setu á
   skólanefndarfundum með málfrelsi og tillögurétti.
        Grunnskólakennarar í skólahverfinu kjósa úr sínum hópi fulltrúa til
   að starfa með skólanefnd. Þar sem stöðugildi við grunnskóla í skólahverfi
   eru 15 eða færri skal kjörinn einn kennarafulltrúi en tveir þar sem
   stöðugildi eru 16 eða fleiri. Varamenn kennarafulltrúa skulu vera
   jafnmargir aðalmönnum.
        Skólastjórar, eða aðstoðarskólastjórar í forföllum þeirra, eiga rétt
   til setu á skólanefndarfundum.
        Foreldrafélag eða samtök foreldra í skólahverfinu kjósa úr sínum hópi
   einn fulltrúa til starfa með skólanefnd.

                                    20. gr.
        Við hvern grunnskóla skal starfa skólaráð sem er stjórn skólans til
   ráðuneytis um innri mál hans, svo sem kennsluskipan, starfsáætlanir,
   skólatíma, slysavarnir og félagslíf í skólanum og fleira sem varðar
   daglega starfsemi skólans.
        Skólaráð skal skipað þremur mönnum. Einn tilnefndur af kennurum og
   öðrum starfsmönnum skólans, einn tilnefndur af foreldrum (foreldrafélagi
   ef það er til) og einn tilnefndur af nemendum (nemendaráði ef það er til).
   Fulltrúar í skólaráði skulu valdir við upphaf skólaárs til eins árs í
   senn. Skólaráð skal koma saman til fundar eigi sjaldnar en þrisvar á ári.
   Skólastjóri eða staðgengill hans situr fundi skólaráðs. Skylt er fulltrúa
   skólanefndar, fræðslustjóra, fulltrúa hans eða fulltrúa fræðsluráðs að
   mæta á fundi skólaráðs ef ráðið óskar þess.
        Menntamálaráðherra setur reglugerð um störf og starfshætti skólaráðs
   og setur skólaráði erindisbréf.
        Heimilt er skóla að sækja um með rökstuddri greinargerð undanþágu frá
   ákvæði greinar þessarar til menntamálaráðuneytisins. Gildar ástæður þurfa
   að liggja fyrir undanþágu, svo sem ef skóli er mjög fámennur.

                                    21. gr.
        Skólastjóri er forstöðumaður grunnskóla, stjórnar og ber ábyrgð á
   starfi hans undir yfirstjórn menntamálaráðuneytisins. Hann hefur í starfi
   sínu samráð við kennara, skólanefnd og fræðslustjóra.
        Skólastjóri boðar til kennarafundar svo oft sem þurfa þykir, en þó
   eigi sjaldnar en einu sinni í mánuði. Auk þess skal boða til slíks fundar
   ef þriðjungur kennara æskir þess.
        Öllum föstum kennurum skólans er skylt að sækja kennarafund þá mánuði
   er skóli starfar ef fundurinn fer fram innan dagvinnumarka.
        Í skólum, sem eiga rétt á 8 stöðugildum eða fleiri auk skólastjóra,
   skal almennur kennarafundur í upphafi hvers skólaárs kjósa þriggja manna
   kennararáð sem í umboði kennarafundar er skólastjóra til ráðuneytis um
   stjórn skólans. Í öðrum skólum fer almennur kennarafundur með hlutverk
   kennararáðs.
        Ágreiningi milli skólastjóra og kennararáðs eða kennarafundar um
   meðferð tiltekins máls skal vísa til fræðslustjóra. Ef samkomulag tekst
   ekki, úrskurðar menntamálaráðuneytið um málið. Ákvörðun skólastjóra gildir
   uns úrskurður liggur fyrir, nema samkomulag hafi orðið um annað.
        Nánar skal kveðið á um framkvæmd þessarar greinar í reglugerð.

                                    22. gr.
        Starfsmönnum skóla er skylt að efla sem mest samstarf skóla og
   heimila, m.a. með því að kennarar miðli fræðslu um skólamál til foreldra
   og veiti upplýsingar um starfið í skólanum.
        Foreldrar barna í grunnskóla, skólastjóri eða almennur kennarafundur
   geta óskað eftir því að stofnuð séu samtök foreldra eða foreldra og
   kennara við skólann í þeim tilgangi að styðja skólastarfið og efla tengsl
   heimila og skóla. Skólastjóri skal þá boða til stofnfundar slíkra samtaka.
        Fulltrúi foreldra á rétt til setu á kennarafundum, fundum skólanefnda
   og fræðsluráða með málfrelsi og tillögurétti nema þegar fjallað er um mál
   einstakra nemenda.
        Samtökin setja sér starfsreglur.

                                    23. gr.
        Nemendum grunnskóla er heimilt að stofna nemendaráð sem vinnur m.a.
   að félags-, hagsmuna- og velferðarmálum nemenda. Skólastjóri felur einum
   af kennurum skólans að aðstoða nemendaráð.
        Fulltrúi nemenda eða nemendaráðs á rétt til setu á fundum skólastjóra
   og kennararáðs, svo og á kennarafundum, með málfrelsi og tillögurétti,
   þegar rætt er um skipulag skólastarfsins.
        Nemendaráð hvers skóla skal setja sér starfsreglur.

                                  III. kafli.
                                 Skólahúsnæði.
                                    24. gr.
        Gerð skólamannvirkja er undirbúin heima í héraði af sveitarstjórn í
   samráði við skólanefnd.
        Stofnkostnaður grunnskóla greiðist af sveitarfélögum. Í hverju
   skólahverfi skal vera skólahúsnæði sem fullnægir þörfum grunnskóla við þær
   aðstæður sem þar eru. Við gerð eða breytingar skólamannvirkja skal m.a.
   tekið tillit til hvort nemendur ganga til skóla, er ekið þangað daglega,
   búa þar í heimavist eða fyrirkomulag er blandað.

                                    25. gr.
        Eigi tvö sveitarfélög eða fleiri félag með sér um byggingu og rekstur
   grunnskóla skal miða skiptingu kostnaðar við eftirtalin meginatriði nema
   um annað semjist:

   a.
           íbúafjölda,
   b.
           útsvarsskyldar tekjur í sveitarfélaginu næstliðið ár,
   c.
           fasteignamat skattskyldra fasteigna,
   d.
           kennslustundafjölda í þeim bekkjum sem aðild sveitarfélags miðast
           við.

        Eigi einungis hluti sveitarfélags aðild að skólahverfi skal miða liði
   ac við þann hluta.

                                    26. gr.
        Í skólahúsi skal, auk kennsluaðstöðu fyrir allar kennslugreinar, gera
   ráð fyrir skólasafni; aðstöðu fyrir nemendur til náms, annarra starfa og
   hvíldar utan kennslustunda; aðgengi og aðstöðu fatlaðra; aðstöðu til að
   neyta málsverðar; snyrtiherbergjum; skrifstofu- og vinnuherbergjum
   skólastjórnenda og kennara; aðstöðu til heilsugæslu í samræmi við lög um
   heilbrigðisþjónustu, íþróttaiðkana og almennrar félagsstarfsemi í þágu
   nemenda; húsnæði til sérkennslu og sálfræðiþjónustu og annars þess er lög
   þessi gera ráð fyrir. Ef henta þykir má ætla aðstöðu til íþrótta eða
   annarrar kennslu í öðru húsnæði í nágrenni skólans.
        Við gerð heimavista skal kappkostað að þær minni sem mest á venjuleg
   heimili og þannig sé gengið frá að nemendur geti jafnan náð til
   umsjónarmanns heimavista.

                                    27. gr.
        Sveitarstjórnir ákveða í samráði við hlutaðeigandi skólanefnd hvaða
   sérfræðingar skuli annast hönnun skólabygginga, þ.e. undirbúningsvinnu og
   áætlanagerð, þar með gerð uppdrátta.
        Tillöguuppdrættir að gerð skólamannvirkja skulu kynntir opinberlega í
   viðkomandi skólahverfi. Fulltrúar skólastjóra og kennara skulu vera með í
   ráðum við hönnun skólamannvirkja og fulltrúar heilbrigðis- og
   tryggingamálaráðuneytisins hvað varðar aðstöðu til heilsugæslu.
        Áður en framkvæmdir hefjast skal leitað eftir samþykki
   menntamálaráðuneytisins fyrir viðkomandi skólamannvirki.
        Skólanefnd ákveður nafn skóla að höfðu samráði við
   menntamálaráðuneytið.

                                    28. gr.
        Um listskreytingu skólamannvirkja fer eftir [7]lögum nr. 71/1990, um
   Listskreytingasjóð ríkisins.

                                    29. gr.
        Sveitarfélög annast viðhald skólahúsa og búnaðar á fullnægjandi hátt,
   þar á meðal endurnýjun kennslutækja, sbr. 84. gr., og greiðist
   viðhaldskostnaður af sveitarfélögum.

                                    30. gr.
        Dagleg umsjón og umráð skólamannvirkja, þar á meðal skólastjóra- og
   kennarabústaða sem eru sameign ríkis og sveitarfélaga eða í eigu
   sveitarfélaga einna, skulu vera í höndum skólanefndar í umboði
   sveitarstjórnar og skólastjóra í umboði menntamálaráðuneytisins.
        Sveitarstjórn er heimilt að ráðstafa skólahúsnæði eða hluta þess til
   æskulýðsstarfsemi, íþróttastarfsemi og almennrar félagsstarfsemi í þágu
   íbúa byggðarlagsins. Slíkt er þó aðeins heimilt að það raski í engu
   skólahaldi, félagslífi nemenda né annarri lögbundinni notkun húsnæðisins.
        Að fenginni umsögn hlutaðeigandi skólanefndar getur sveitarstjórn
   ákveðið að skólahúsnæði sé utan venjulegs skólatíma notað til gistingar og
   veitingareksturs. Tekjur af eignum skóla renna til sveitarsjóða.

                                   IV. kafli.
                             Starfslið grunnskóla.
                                    31. gr.
        Við hvern skóla sem starfar samkvæmt lögum þessum skal vera
   skólastjóri.
        Menntamálaráðuneytið ræður skólastjóra, að fengnum rökstuddum
   tillögum og umsögnum skólanefndar, kennararáðs og fræðslustjóra sem í hlut
   eiga.

                                    32. gr.
        Í grunnskóla sem á rétt á tíu kennurum eða fleiri í fullu starfi, auk
   skólastjóra, ræður menntamálaráðuneytið aðstoðarskólastjóra, að fengnum
   rökstuddum tillögum og umsögnum skólastjóra, skólanefndar og kennararáðs.
        Menntamálaráðuneytinu er heimilt að ráða aðstoðarskólastjóra, að
   fenginni tillögu skólanefndar, skólastjóra og fræðslustjóra, enda þótt
   forsendur þær sem greindar eru í 1. mgr. séu ekki fyrir hendi. Einnig er
   menntamálaráðuneytinu heimilt að ráða fleiri en einn aðstoðarskólastjóra
   við einn og sama skóla vegna sérstakra aðstæðna, komi um það tillaga frá
   skólanefnd, skólastjóra og fræðslustjóra.
        Aðstoðarskólastjóri er staðgengill skólastjóra. Í skólum þar sem
   starfa færri en tíu kennarar ákveður skólastjóri í upphafi skólaárs í
   samráði við kennarafund og skólanefnd hver af föstum kennurum skólans
   skuli annast skólastjórn í forföllum hans.

                                    33. gr.
        Í grunnskóla skal kennsla falin föstum kennurum eftir því sem við
   verður komið og stundakennurum að öðru leyti, sbr. þó [8]13. gr. laga nr.
   48/1986. Heimilt er að ráða kennara í einni eða fleiri kennslugreinum
   fyrir tvö eða fleiri skólahverfi samtímis til þess að fullnægja
   kennsluþörf ef ekki er fullt verkefni fyrir kennarann í einu skólahverfi.

                                    34. gr.
        Skólastjóri ræður kennara og aðra starfsmenn skóla sem teljast
   ríkisstarfsmenn í samráði við skólanefnd og innan heimilda fjárlaga. Sé
   ekki völ á kennara með full kennsluréttindi getur skólastjóri sent
   undanþágunefnd grunnskóla beiðni um að lausráða umsækjanda til bráðabirgða
   í samræmi við ákvæði [9]laga nr. 48/1986, um lögverndun á starfsheiti og
   starfsréttindum grunnskólakennara, framhaldsskólakennara og skólastjóra.
        Fræðslustjóri staðfestir ráðningar þessara starfsmanna.
        Skólastjóri ræður stunda- og forfallakennara við grunnskóla, sbr. þó
   [10]lög nr. 48/1986.
        Sveitarstjórn eða skólanefnd í umboði hennar ræður þá starfsmenn
   skóla er teljast starfsmenn sveitarfélaga í samráði við skólastjóra.
   Starfsmenn þessir lúta stjórn skólastjóra um dagleg störf í skólanum á
   starfstíma skóla.

                                    35. gr.
        Við einstaka grunnskóla eða fræðsluskrifstofur skulu starfa
   námsráðgjafar er annast náms- og starfsráðgjöf og persónulega ráðgjöf er
   snertir nám nemenda.
        Námsráðgjafar annast náms- og starfsfræðslu í samvinnu við kennara.
        Námsráðgjafar skulu ráðnir með sama hætti og kennarar. Starfssvið og
   menntun námsráðgjafa og umfang þjónustunnar skal nánar skilgreint í
   reglugerð.

                                    36. gr.
        Menntamálaráðuneytið skipar skólastjóra, aðstoðarskólastjóra og
   kennara við grunnskóla að fengnum tillögum umsagnaraðila.

                                    37. gr.
        Stefnt skal að því að ráðningar í stöður kennara og skólastjórnenda
   fari fram eigi síðar en 1. maí ár hvert.
        Fræðslustjóri auglýsir stöður skólastjórnenda, kennara og annarra
   starfsmanna grunnskóla sem teljast ríkisstarfsmenn.
        Þurfi að ráða skólastjórnendur eða kennara fyrirvaralítið má ráða í
   starfið án undangenginnar auglýsingar, en auglýsa skal slíkar stöður svo
   fljótt sem unnt er, sbr. þó [11]13. gr. laga nr. 48/1986, um lögverndun á
   starfsheiti og starfsréttindum grunnskólakennara, framhaldsskólakennara og
   skólastjóra.

                                    38. gr.
        Skólastjórar, aðstoðarskólastjórar, kennarar og aðrir starfsmenn
   ríkisins, sem ráðnir eru til starfa við grunnskóla, skulu gegna þeim
   samkvæmt lögum, reglugerðum og erindisbréfi er menntamálaráðuneytið setur.
        Um vinnutíma og kjör starfsmanna grunnskóla fer eftir ákvæðum laga um
   kjarasamninga opinberra starfsmanna og kjarasamningum stéttarfélaga eftir
   því sem við á.
        Um embættisgengi skólastjóra, aðstoðarskólastjóra og kennara við
   grunnskóla gilda ákvæði [12]laga nr. 48/1986, um lögverndun á starfsheiti
   og starfsréttindum grunnskólakennara, framhaldsskólakennara og
   skólastjóra.

                                    39. gr.
        Fyrir hverja bekkjardeild eða námshóp í grunnskóla skal skólastjóri
   velja umsjónarkennara í samráði við kennararáð eða kennarafund.
   Umsjónarkennarinn fylgist sérstaklega með námi nemenda sinna og þroska,
   leiðbeinir þeim og leitast við að efla samstarf skóla og heimila, sbr. 22.
   gr.
        Skólastjóra er heimilt að fela föstum kennurum árgangastjórn og
   fagstjórn, leiðsögn nýliða og leiðsögn kennaranema.
        Menntamálaráðuneytið setur nánari reglur um hlutverk og starfssvið
   umsjónarkennara, árganga- og fagstjóra og leiðsögukennara.

                                    40. gr.
        Skólastjóri við heimavistarskóla er jafnframt heimavistarstjóri. Í
   heimavistum skal daglegt eftirlit og umsjón með nemendum jafnframt vera í
   höndum kennara, fóstra eða annarra starfsmanna sem menntamálaráðuneytið
   viðurkennir.
        Kostnaður við gæslu á heimavist greiðist af hlutaðeigandi
   sveitarfélagi.
        Menntamálaráðuneytið setur reglugerð um störf og starfslið í
   heimavistum og aðbúnað nemenda þar.

                                    41. gr.
        Þegar kennari nær 55 ára aldri minnkar kennsluskylda hans um ^1/[6],
   og er hann nær 60 ára aldri minnkar kennsluskylda hans enn um ^1/[6] af
   fullri kennsluskyldu. Til þess að öðlast þennan rétt þarf tíu ára
   kennsluferil.

                                    42. gr.
        Menntamálaráðuneytið getur veitt kennara námsleyfi á föstum launum í
   allt að eitt ár til að efla þekkingu sína og starfshæfni. Leyfistímann
   skal nota til:

   a.
           reglulegs náms í viðurkenndri menntastofnun eða
   b.
           a.m.k. tveggja mánaða námsferðar sem skipulögð er og/eða boðið til
           af aðila eða stofnun sem menntamálaráðuneytið viðurkennir.

        Af því fé, sem veitt er á fjárlögum til að kosta námsleyfi kennara,
   má veita ferðastyrki og styrki til viðbótar námsleyfi.
   Menntamálaráðuneytinu er heimilt að auglýsa eftir umsækjendum til að
   leggja fyrir sig tiltekið nám gegn námsleyfi og/eða styrk.
        Enginn kennari getur á starfsævi sinni fengið hærri fjárhæð í
   námsleyfi og styrki en nemur tveggja ára embættislaunum.
        Að námsleyfi loknu er kennara skylt að senda ráðuneytinu skýrslu um
   nám sitt á leyfistímabilinu og er ráðuneytinu heimilt að birta hana.
        Námsleyfi má binda því skilyrði að sá er það hlýtur starfi að
   skólamálum á Íslandi í minnst þrjú ár að námi loknu.
        Ákvæði þessarar greinar gilda einnig um skólastjórnendur.
        Setja skal reglugerð^1) sem kveður nánar á um framkvæmd námsleyfis.

   ^1)Rg. 105/1990, sbr. 23/1991, 421/1991 og 85/1994.

                                    43. gr.
        Til endurmenntunar skólastjórnenda og kennara á grunnskólastigi skal
   auk námsleyfa, sbr. 42. gr., verja fjárhæð sem til þess er ætluð á
   fjárlögum hverju sinni.

                                    44. gr.
        Hafi starfsmaður grunnskóla gerst brotlegur við lög þessi eða
   reglugerðir samkvæmt þeim má vísa málinu til fræðslustjóra ásamt
   nauðsynlegum upplýsingum. Telji fræðslustjóri að aðgerðir í málinu þoli
   enga bið getur hann gert tafarlausar ráðstafanir til úrbóta um
   stundarsakir, en gefur þegar í stað skýrslu til menntamálaráðuneytisins
   sem tekur ákvörðun í málinu.
        Um meðferð slíkra mála fer að öðru leyti samkvæmt [13]lögum nr.
   38/1954, um réttindi og skyldur starfsmanna ríkisins, eftir því sem við á.

                                   V. kafli.
                             Starfstími grunnskóla.
                                    45. gr.
        Reglulegur starfstími grunnskóla skal vera níu mánuðir á hverju
   skólaári og hefjast 1. september en ljúka 31. maí.
        Með hliðsjón af atvinnuháttum og aðstæðum í einstökum skólahverfum
   getur fræðslustjóri veitt tímabundna undanþágu frá framangreindum ákvæðum.
   Æski skólanefnd að hluta námsskyldu barna sé fullnægt með sumarskóla getur
   menntamálaráðuneytið heimilað það, að fenginni umsögn fræðslustjóra.
        Nánar skal kveðið á um starfstíma grunnskóla og grunnskólanemenda í
   reglugerð^1) og með skóladagatali sem ráðuneytið gefur út árlega.

   ^1)Rg. 132/1992.

                                    46. gr.
        Vikulegur kennslutími á hvern nemenda í grunnskóla skal að lágmarki
   vera þessi:

   a.
           í 1. bekk 1000 mínútur,
   b.
           í 2. bekk 1000 mínútur,
   c.
           í 3. bekk 1000 mínútur,
   d.
           í 4. bekk 1080 mínútur,
   e.
           í 5. bekk 1280 mínútur,
   f.
           í 6. bekk 1360 mínútur,
   g.
           í 7. bekk 1440 mínútur,
   h.
           í 8. bekk 1440 mínútur,
   i.
           í 9. bekk 1480 mínútur,
   j.
           í 10. bekk 1480 mínútur.^1)

        Við ákvörðun daglegs og vikulegs starfstíma nemenda í grunnskóla skal
   þess gætt að í heild fari hann (þ.e. kennslutími, stundahlé og sjálfsnám
   utan kennslustunda) ekki fram yfir hæfilegt vinnuálag miðað við aldur
   nemenda og þroska.
        Daglegur kennslutími nemenda skal vera samfelldur með eðlilegum
   stundahléum og matartímum.
        Stundahlé í grunnskóla skulu að jafnaði vera 15 mínútur á móti
   hverjum 100 mínútum sem kenndar eru.
        Skólastjóri ákveður lengd kennslustunda í samráði við
   kennararáð/kennarafund. Meðallengd kennslustunda í grunnskóla telst vera
   40 mínútur.
        Komið skal á fót skólaathvörfum við hvern grunnskóla, þar sem þörf er
   á, þar sem nemendur geta dvalist utan kennslustunda. Til að standa straum
   af viðbótarkostnaði er heimilt að taka gjald fyrir dvöl nemenda í
   skólaathvörfum og skal upphæð gjaldsins ákveðin af skólastjóra í samráði
   við fræðslustjóra.^1)

   ^1)Ákvæðið kemur ekki til framkvæmda á fyrri hluta ársins 1995 og ekki á
   skólaárinu 19951996, sbr. [14]l. 148/1994, 1. gr.

                                    47. gr.
        Í grunnskóla skal jólaleyfi vera frá og með 21. desember til og með
   3. janúar og páskaleyfi frá pálmasunnudegi til og með þriðjudegi eftir
   páska. Að öðru leyti skulu leyfisdagar ákveðnir í reglugerð.

                                   VI. kafli.
                           Námsskrá og kennsluskipan.
                                    48. gr.
        Menntamálaráðuneytið setur grunnskólum aðalnámsskrá. Í henni er m.a.
   kveðið nánar á um uppeldishlutverk grunnskólans og meginstefnu í kennslu
   og kennsluskipan í samræmi við hlutverk grunnskólans, sbr. 2. gr.
        Í öllu starfi skólans skal leggja áherslu á:
    að efla sjálfsvitund og félagsvitund nemenda,
    að stuðla að líkamlegri og andlegri velferð, heilbrigðum lífsháttum og
   ábyrgri umgengni við líf og umhverfi,
    þjálfun í íslensku í öllum námsgreinum og leikræna og listræna tjáningu,
    hæfni nemenda til að skilja orsakasamhengi og draga rökréttar ályktanir,
    skilning og frjótt, skapandi starf og jafnvægi milli bóklegs og verklegs
   náms,
    að námið nýtist nemendum í daglegu lífi, frekara námi og starfi,
    að búa bæði kynin jafnt undir virka þátttöku í samfélaginu,
   fjölskyldulífi og atvinnulífi,
    margvíslegar leiðir við öflun þekkingar með notkun tæknimiðla,
   upplýsingatækni, safna- og heimildavinnu,
    náms- og starfsfræðslu, kynningu á atvinnulífi og námsleiðum til
   undirbúnings náms- og starfsvals.
        Við setningu aðalnámsskrár, skipulagningu náms og kennslu og við gerð
   og val námsgagna skal þess sérstaklega gætt að allir nemendur fái sem
   jöfnust tækifæri til náms, sbr. 2. gr.
        Markmið náms og kennslu og starfshættir grunnskóla skulu vera þannig
   að komið sé í veg fyrir mismunun vegna uppruna, kyns, búsetu, stéttar,
   trúarbragða eða fötlunar.
        Í öllu skólastarfi skal tekið mið af mismunandi persónugerð, þroska,
   getu og áhugasviðum nemenda.

                                    49. gr.
        Í aðalnámsskrá skal setja meginmarkmið og ákvæði um megininntak og
   skipulag náms og kennslu á þessum sviðum:

   a.
           Notkun íslensku í ræðu og riti, lestur, íslenskar bókmenntir og
           umræða um mál og málnotkun.
   b.
           Stærðfræði, hlutverk hennar í að lýsa fyrirbærum og leysa
           viðfangsefni, gildi röksemda, hlutfirringar og táknmáls.
   c.
           Listgreinar, fagurskyn, listhneigð og hagleikur; mynd- og
           handmennt, tónmennt, leiklist og dans.
   d.
           Heimilishald, heimilisrækt, neysla og hollusta.
   e.
           Líkams- og heilsurækt, íþróttir, sund.
   f.
           Eðli lifandi og lífvana náttúru, tækni og gagnkvæm áhrif manns og
           umhverfis.
   g.
           Mannlegt samfélag, samfélagshættir, umheimur og umhverfi nær og
           fjær í fortíð og nútíð, einkum með hliðsjón af Íslandi.
   h.
           Kristin trú og siður, önnur trúarbrögð og almenn lífsgildi.
   i.
           Erlend tungumál, að skilja og tjá sig á einu Norðurlandamáli og
           ensku og kynnast menningu viðkomandi þjóða.

        Í aðalnámsskrá skal nánar kveðið á um uppbyggingu, áherslur og skipan
   náms í grunnskóla, svo og hlutfallslega skiptingu tíma milli námssviða og
   námsgreina. Þess skal gætt að námið verði sem heildstæðast.
        Menntamálaráðuneytið hefur aðalnámsskrá grunnskóla stöðugt til
   athugunar og endurskoðunar og gerir tillögur um breytingar þegar þörf er
   talin á. Menntamálaráðuneytið gefur aðalnámsskrá grunnskóla út eigi
   sjaldnar en fimmta hvert ár.

                                    50. gr.
        Í 8.10. bekk mega námsgreinar vera að hluta frjálst val nemenda.
   Verja má allt að helmingi námstímans á hverju skólaári í valgreinar.
   Heimilt er að meta tímabundna þátttöku nemenda í atvinnulífinu á skólatíma
   sem nám, enda sé það skipulagt í samráði við skólann.
        Menntamálaráðuneytið setur nánari reglur um valgreinar.

                                    51. gr.
        Kennsla er veitt ókeypis í öllum opinberum grunnskólum.
        Ríkið sér nemendum í skyldunámi fyrir ókeypis námsgögnum.
   Námsgagnastjórn ákveður hvort þau eru afhent nemendum til eignar eða
   afnota.
        Námsbækur og önnur námsgögn, sem skólar nota, skulu vera í samræmi
   við gildandi lög og aðalnámsskrá. Vafamálum um hvort námsgögn uppfylla
   skilyrði laga og aðalnámsskrár má skjóta til sérstakrar nefndar sem skipuð
   skal einum fulltrúa frá Kennaraháskóla Íslands, einum fulltrúa frá Háskóla
   Íslands og einum fulltrúa frá Landssamtökum foreldrafélaga. Nefndin gefur
   út fullnaðarúrskurð í málum sem til hennar er skotið.
        Ekki er heimilt að krefja nemendur í skyldunámi um greiðslu fyrir
   kennslu, námsgögn og annað efni sem þeim er gert skylt að nota samkvæmt
   lögum þessum og ríki og sveitarfélög eiga að leggja til.
        Menntamálaráðuneytið setur nánari reglur um framkvæmd þessarar
   greinar.

                                    52. gr.
        Í öllum grunnskólum skal nemendum gefinn kostur á að taka þátt í
   tómstunda- og félagsstarfi á vegum skólans. Tómstunda- og félagsstarf
   getur bæði verið liður í daglegu starfi og utan venjulegs skólatíma.
        Í félagsstarfi skal m.a. að því stefnt að nemendur verði færir um að
   taka að sér félagsleg störf í þjóðfélaginu.
        Kostnaður við félagsstörf greiðist af hlutaðeigandi sveitarfélagi.

                                  VII. kafli.
                          Réttindi og skyldur nemenda.
                                    53. gr.
        Börnum og unglingum er skylt að sækja grunnskóla fái þau ekki
   hliðstæða kennslu annars staðar, sbr. 7. og 73. gr. þessara laga.
        Skólaskylda barns hefst við upphaf skólaárs á því almanaksári sem
   barnið verður sex ára. Foreldrar eða forráðamenn barns geta sótt um eða
   samþykkt að það hefji skólagöngu fyrr eða síðar en segir í lögum þessum um
   skólaskyldu sex ára barna. Skólastjóri getur veitt slíka heimild, að
   fengnum meðmælum hlutaðeigandi fræðsluskrifstofu.
        Ljúki nemandi öllu námi grunnskóla með tilskyldum árangri á skemmri
   tíma en tíu árum telst hann hafa lokið skyldunámi.
        Að höfðu samráði við foreldra eða forráðamenn, auk skólastjóra, getur
   fræðslustjóri heimilað nemanda að hverfa frá grunnskólanámi að loknum 9.
   bekk í allt að eitt ár vegna þátttöku í atvinnulífi og lýkur nemandi þá
   grunnskólanámi þeim mun síðar. Heimilt skal að meta þessa þátttöku
   nemandans í atvinnulífi til jafns við nám í tilteknum valgreinum 10.
   bekkjar.

                                    54. gr.
        Börn og unglingar, sem að dómi kennara og annarra sérfræðinga skóla
   og fræðsluskrifstofu þurfa sérkennslu vegna erfiðleika í námi,
   tilfinningalegra eða félagslegra örðugleika og/eða fötlunar, eiga rétt á
   kennslu við sitt hæfi, sbr. 2. gr.
        Kennslan getur verið einstaklingsbundin eða farið fram í hópi innan
   eða utan almennra bekkjardeilda, í sérstökum deildum eða í sérskóla.
        Meginstefnan skal vera sú að kennslan fari fram í heimaskóla.
        Telji foreldrar barns eða forráðamenn, kennarar eða aðrir
   sérfræðingar skóla og fræðsluskrifstofu að barnið fái ekki notið kennslu
   við sitt hæfi í heimaskóla geta forráðamenn sótt um skólavist fyrir það í
   sérskóla. Heimilt er að fela sérskóla að annast kennslu fatlaðra barna
   undir skólaskyldualdri, enda verði kennsla við hæfi þeirra ekki tryggð með
   öðrum hætti.
        Sérmenntaðir kennarar skulu annast kennsluna þar sem því verður við
   komið.
        Menntamálaráðuneytið setur reglugerð^1) um sérkennslu í grunnskólum.
        Menntamálaráðuneytið skal gera heildaráætlun um skipulag og framkvæmd
   sérkennslu í landinu.

   ^1)Rg. 106/1992.

                                    55. gr.
        Í grunnskóla er heimilt að stofna nemendaverndarráð til að samræma
   störf þeirra sem sjá um málefni einstakra nemenda varðandi sérkennslu,
   námsráðgjöf, sálfræðiþjónustu og heilsugæslu.
        Setja skal reglur um nemendaverndarráð.

                                    56. gr.
        Á starfstíma skólans má nemandi ekki stunda vinnu utan hans valdi hún
   því að nemandinn geti ekki rækt nám sitt sem skyldi eða notið
   nauðsynlegrar hvíldar að dómi skólastjóra og kennara. Í slíkum tilvikum
   skal skólastjóri gera nemandanum, forráðamanni hans og hlutaðeigandi
   vinnuveitanda viðvart. Verði ekki bót á ráðin skal vísa málinu til
   fræðslustjóra. Vilji forráðamaður barnsins ekki hlíta ákvörðun
   fræðslustjóra getur hvor aðili um sig vísað málinu til
   barnaverndarnefndar.

                                    57. gr.
        Nemendum ber að hlíta fyrirmælum kennara og starfsfólks skóla í öllu
   því er skólann varðar, fara eftir skólareglum og fylgja almennum
   umgengnisvenjum í samskiptum við starfsfólk og skólasystkin.
        Ef nemanda reynist verulega áfátt í hegðun ber kennara hans að leita
   orsaka þess og reyna að ráða á því bót, m.a. með viðtölum við nemandann
   sjálfan og forráðamenn hans. Verði samt ekki breyting á til batnaðar skal
   kennari leita aðstoðar skólastjóra og sérfróðra ráðgjafa skólans.
        Meðan mál skv. 2. mgr. eru óútkljáð getur skólastjóri vísað nemanda
   úr skóla um stundarsakir, enda tilkynni hann forráðamönnum nemanda og
   fræðslustjóra tafarlaust þá ákvörðun. Takist ekki að leysa málið innan
   skólans tekur fræðslustjóri það til meðferðar í samráði við skólanefnd.
        Óheimilt er að víkja nemanda úr skóla nema honum hafi verið tryggt
   annað úrræði.
        Í reglugerð skal mæla nánar fyrir um framkvæmd þessarar greinar.

                                  VIII. kafli.
                      Kennsluráðgjöf og sálfræðiþjónusta.
                                    58. gr.
        Fræðsluskrifstofa skal veita kennsluráðgjöf til leiðbeiningar
   kennurum í almennri kennslu og sérkennslu. Hún hefur faglega umsjón og
   eftirlit með nýbreytni- og þróunarstarfi og sérkennslu í grunnskólum
   umdæmisins.

                                    59. gr.
        Á fræðsluskrifstofu skal halda uppi sálfræðiþjónustu. Eftir ósk
   foreldra, kennara og heilsugæslu skóla skal hún annast athuganir á
   nemendum sem annaðhvort eiga í sálrænum, tilfinningalegum, félagslegum eða
   öðrum skyldum erfiðleikum og nýtast ekki hæfileikar sínir í námi og
   starfi. Sálfræðiþjónusta leiðbeinir foreldrum og starfsmönnum skóla um
   uppeldi þessara nemenda og tekur þá sem með þurfa til greiningar eða vísar
   þeim á viðeigandi meðferð. Hún skal annast rannsóknir og athuganir á þessu
   sviði, vinna að forvörnum og stuðla að því að sálfræðileg þekking nýtist í
   skólastarfi.
        Menntamálaráðuneytinu er heimilt að fela fræðsluskrifstofu að annast
   sálfræðiþjónustu á öðrum skólastigum, enda sé veitt til þess fé í
   fjárlögum.

                                    60. gr.
        Á fræðsluskrifstofu eða í tengslum við hana er heimilt að reka
   kennslugagnamiðstöð og veita sérfræðilega ráðgjöf og þjónustu við stofnun
   og rekstur skólasafna.

                                    61. gr.
        Fræðslustjóri gerir heildaráætlun fyrir sérfræðiþjónustu í
   fræðsluumdæminu. Þjónustan skal ná til allra grunnskóla og skal skipulögð
   miðað við aðstæður á hverjum stað. Heimilt er að fella alla þessa þjónustu
   í eina heild. Einnig er heimilt að reka hluta hennar utan
   fræðsluskrifstofu.
        Ákveða skal í reglugerð lágmarkssérfræðiþjónustu á fræðsluskrifstofum
   og fjölda starfsmanna og menntun þeirra.

                                    62. gr.
        Forstöðumaður kennsluráðgjafar skal vera kennari með framhaldsmenntun
   í uppeldisfræðum. Forstöðumaður sálfræðiþjónustu skal vera sálfræðingur.
   Aðrir starfsmenn sérfræðiþjónustu fræðsluskrifstofa geta verið: kennarar,
   sérkennarar, uppeldisfræðingar, sálfræðingar, félagsráðgjafar eða aðrir
   sérfræðingar.
        Við ráðningu þess starfsfólks sem þessi grein tekur til skal taka
   tillit til reynslu og framhaldsmenntunar.
        Kostnaður við kennsluráðgjöf og sálfræðiþjónustu greiðist úr
   ríkissjóði.

                                   IX. kafli.
                                    Námsmat.
                                    63. gr.
        Megintilgangur námsmats er örvun nemenda og námshjálp.
        Með námsmati í grunnskóla skal einnig reynt að afla sem öruggastrar
   og víðtækastrar vitneskju um það hver árangur hefur orðið af
   skólastarfinu. Hverjum kennara og skóla ber að fylgjast vandlega með því
   hvernig nemendum gengur að ná þeim námsmarkmiðum sem aðalnámsskrá og
   skólinn setja þeim, sbr. 48. og 49. gr. Námsmat fer ekki eingöngu fram í
   lok námstímans, heldur er það einn af föstum þáttum skólastarfsins,
   órjúfanlegt frá námi og kennslu.

                                    64. gr.
        Námsmat í grunnskóla skal að jafnaði framkvæmt af kennurum skólans,
   sbr. þó 65. gr., og skulu nemendur stöðugt fá glöggar upplýsingar um
   námsárangur. Kennarar skulu gefa vitnisburð a.m.k. í lok hvers námsáfanga.
        Óheimilt er að veita upplýsingar um vitnisburði nemenda öðrum en þeim
   sjálfum og forráðamönnum þeirra, nema nauðsyn beri til vegna flutnings
   nemenda milli skóla. Þó skal heimilt að veita fræðsluyfirvöldum þessar
   upplýsingar og öðrum vegna fræðilegra rannsókna, enda sé krafist fullrar
   þagnarskyldu.

                                    65. gr.
        ...^1)

   ^1)[15]L. 76/1993, 10. gr.

                                    66. gr.
        Er grunnskólanámi lýkur skal nemandi fá skírteini er votti að hann
   hafi lokið skyldunámi samkvæmt lögum. Í skírteinið skal skrá vitnisburð í
   þeim námsgreinum er nemandi lagði stund á í 10. bekk.

                                    67. gr.
        Menntamálaráðuneytið skipar prófdómara við samræmt námsmat, svo og
   trúnaðarmenn til aðstoðar við framkvæmd samræmdra prófa.
        Nánari ákvæði um tilhögun námsmats setur ráðuneytið í reglugerð. Þar
   skal og setja ákvæði um hvernig fylgst verði með námi þeirra nemenda á
   skólaskyldualdri sem eigi sækja almennan grunnskóla.

                                   X. kafli.
                          Skólaþróun, tilraunaskólar.
                                    68. gr.
        Menntamálaráðuneytið hefur með höndum gerð áætlana um umbætur í
   skólastarfi, hefur yfirumsjón með þróunar- og tilraunastarfi í skólum, sér
   um endurskoðun aðalnámsskrár og hefur með höndum mat á ...^1) námsgögnum.
   Það veitir upplýsingar og leiðbeiningar um skólamál.
        Til þessara starfa skulu, auk fastráðinna starfsmanna, ráðnir
   sérfræðingar til allt að fjögurra ára í senn. Við ráðningu þeirra skal
   tekið tillit til kennslufræðilegrar menntunar og kennslureynslu.

   ^1)[16]L. 76/1993, 10. gr.

                                    69. gr.
        Árlega skal veita fé á fjárlögum í Þróunarsjóð grunnskóla.
   Menntamálaráðuneytið hefur umsjón með sjóðnum og setur reglur um
   styrkveitingar.

                                    70. gr.
        Menntamálaráðuneytið getur veitt einstökum fræðsluumdæmum,
   skólahverfum og opinberum kennslustofnunum heimild til að reka
   tilraunaskóla eða gera tilraunir með ákveðna þætti skólastarfs með
   undanþágu frá ákvæðum laga og reglugerða, svo sem um nám, starfstíma
   skóla, kennslutilhögun, stundafjölda o.s.frv., enda brjóti slíkar
   undanþágur ekki í bága við 2. gr. þessara laga eða þrengi hlutverk
   grunnskóla frá því sem þar er gert ráð fyrir.
        Menntamálaráðuneytinu er heimilt að styrkja tilraunaskóla og
   sérstakar nýjungar eftir því sem fjárlög heimila hverju sinni.

                                   XI. kafli.
                                   Skólasöfn.
                                    71. gr.
        Í hverjum grunnskóla skal vera skólasafn. Heimilt er þó að sameina
   almenningsbókasafn og skólasafn ef það rýrir ekki gildi safnsins fyrir
   skólann, forstöðumenn beggja telja slíkt æskilegt og menntamálaráðuneytið
   samþykkir.
        Að skólasöfnum skal þannig búið að því er varðar húsnæði, bókakost,
   önnur námsgögn og starfslið að þau geti gegnt því hlutverki að vera eitt
   af meginhjálpartækjum í skólastarfinu.
        Nánari ákvæði um skólasöfn, starfshætti, starfslið og menntun þess
   setur menntamálaráðuneytið í reglugerð.

                                  XII. kafli.
                                  Heilsugæsla.
                                    72. gr.
        Um heilsugæslu í grunnskólum fer eftir gildandi lögum um
   heilbrigðisþjónustu. Yfirlæknir heilsugæslustöðvar skólahverfis skal hafa
   samráð við skólanefnd og skólastjóra um skipulagningu og fyrirkomulag
   heilsugæslu.
        Skólastjóra ber að fylgjast með því að nemendur njóti heilsugæslu í
   skólanum í samræmi við þá tilhögun sem ákveðin hefur verið skv. 1. mgr.
        [Þar sem að mati sveitarstjórna er nauðsynlegt að ætla sérstakt
   húsnæði í skóla fyrir heilsugæslu og/eða tannlækningar telst
   byggingarkostnaður húsnæðis til stofnkostnaðar viðkomandi skóla. Um stærð
   þessa húsnæðis fer samkvæmt reglum (normum) er menntamálaráðuneytið setur
   í samráði við Samband íslenskra sveitarfélaga.]^1)

   ^1)[17]L. 1/1992, 2. gr.

                                  XIII. kafli.
                                  Einkaskólar.
                                    73. gr.
        Menntamálaráðuneytinu er heimilt að löggilda grunnskóla eða hluta
   grunnskóla, sbr. 3. gr., sem kostaðir eru af einstökum mönnum eða
   stofnunum, ef þeir starfa samkvæmt reglugerð eða skipulagsskrá sem
   ráðuneytið staðfestir, enda hlíti slíkir skólar sama eftirliti og reglum
   og aðrir grunnskólar. Börn, sem þessa einkaskóla sækja, hafa undanþágu
   skv. 7. gr., en forstöðumaður skal fyrir upphaf hvers skólaárs senda
   hlutaðeigandi skólanefnd og fræðslustjóra skrá um nemendur og tilkynna
   sömu aðilum allar breytingar á nemendaskrá jafnóðum og þær verða.
        Einkaskólar eiga ekki kröfu til styrks af almannafé.

                                  XIV. kafli.
                                    Fjármál.
                                    74. gr.
        Ríkissjóður greiðir launakostnað vegna almennrar kennslu í
   grunnskólum skv. 46., 48., 49. og 50. gr. með þeirri skólaskipan sem
   ákveðin er í hverju skólahverfi skv. 17. gr.
        Fjölda kennslustunda sem ríkissjóður greiðir skal miða við
   heildarfjölda nemenda er stunda nám samtímis í grunnskólum hvers
   skólahverfis skv. 75. og 76. gr.
        Að fengnu samþykki menntamálaráðuneytisins er heimilt að víkja frá
   þeim meginreglum, sem um getur í 1. og 2. mgr., þar sem fleiri en einn
   grunnskóli eða útibú eru í sama skólahverfi. Skal þá tekið mið af
   eðlilegri skólasókn eftir búsetu nemenda og staðsetningu skóla innan
   skólahverfis.

                                    75. gr.
        Að jafnaði skal við það miðað að nemendur í hverri bekkjardeild í
   grunnskóla séu ekki fleiri en 24 eftir að frá hafa verið taldir sérbekkir
   fyrir nemendur sem ekki stunda nám í almennum bekkjum grunnskóla.
        Við ákvörðun fjölda kennslustunda, sem ríkissjóður greiðir í hverjum
   skóla, skal miða við að í 2.3. bekk séu nemendur í einstökum
   bekkjardeildum ekki fleiri en 22 og í 4.10. bekk ekki fleiri en 28. Í 1.
   bekk séu nemendur í einstökum bekkjardeildum ekki fleiri en 18.

                                    76. gr.
        Í fámennum skólum, þar sem aldursflokkar í 1.8. bekk eru saman í
   deild, skal við það miðað að nemendur í bekkjardeild séu ekki fleiri en
   hér segir:

   a.
           8 nemendur ef aldursflokkar eru fleiri en fjórir,
   b.
           12 nemendur ef aldursflokkar eru fjórir,
   c.
           17 nemendur ef aldursflokkar eru þrír,
   d.
           22 nemendur ef aldursflokkar eru tveir.

        Þegar sérstaklega stendur á getur fræðslustjóri ákveðið fjölgun um
   allt að fjóra nemendur í bekkjardeild gegn aukinni kennslu með fjölgun
   tíma.
        Í 9. og 10. bekk skal miða við að deildir séu eigi færri en
   aldursflokkar þeir sem sækja þessa bekki skólans. Til þess að 9. og 10.
   bekk grunnskóla verði haldið uppi í skólahverfi mega nemendur í þessum
   deildum þó ekki vera færri en 12 að meðaltali, nema að fenginni heimild
   menntamálaráðuneytisins.

                                    77. gr.
        Heimilt er að blanda saman bekkjardeildum og aldurshópum ef skólinn
   telur sig þannig ná betur markmiðum aðalnámsskrár og sérstökum markmiðum
   skólans, enda sé kennslustundafjöldi innan samþykktra marka.
        Menntamálaráðuneytið setur reglur um greiðslur vegna skiptingar
   bekkjardeilda, m.a. í verklegri kennslu og valgreinum í 8.10. bekk, og um
   undanþágur sem veittar eru skv. 3. mgr. 76. gr.

                                    78. gr.
        Auk almennrar kennslu greiðir ríkissjóður kennslukostnað vegna
   viðurkenndrar forfallakennslu, sjúkrakennslu og sérkennslu samkvæmt nánari
   ákvæðum í reglugerð.
        Samþykki viðkomandi skólanefnd og sveitarstjórn að kennslustundir og
   aðrar starfsstundir við skóla séu fleiri en samrýmist ákvæðum þessarar
   greinar, 74. og 79. gr. greiðist kostnaður vegna umframstundanna úr
   sveitarsjóði, nema menntamálaráðuneytið hafi heimilað annað.

                                    79. gr.
        Auk kostnaðar við kennslu skv. 74. og 78. gr. greiðir ríkissjóður
   launakostnað við stjórnun grunnskóla, námsráðgjöf og störf í skólasafni
   samkvæmt nánari ákvörðun í reglugerð, svo og þann launakostnað er stafar
   af lækkun kennsluskyldu kennara samkvæmt lagafyrirmælum eða ákvörðun
   menntamálaráðuneytis.
        Ríkissjóður greiðir enn fremur laun stjórnskipaðra prófdómara og
   kostnað er leiðir af kjarasamningum ríkisins við kennara.

                                    80. gr.
        Sveitarfélög greiða allan annan rekstrarkostnað grunnskóla en laun
   vegna kennslu og stjórnunar eða kostnað vegna annarra þeirra rekstrarþátta
   sem greindir eru í lögum þessum sem verkefni ríkissjóðs.
        Sveitarfélög greiða m.a. efni til verklegrar kennslu, svo og pappír
   og ritföng sem notuð eru í sameiginlegri starfsemi skólans og eru í hans
   vörslu.

                                    81. gr.
        Skólastjóri skal árlega gera áætlun fyrir skóla sinn um fyrirkomulag
   kennslu, kennslustundafjölda og annan kostnað sem ríkissjóður og
   sveitarsjóður bera. Áætlunina skal miða við komandi skólaár. Áætlun þessa
   skal leggja fyrir skólanefnd og skal hún að því er fjármál sveitarfélaga
   varðar hljóta samþykki sveitarstjórnar áður en hún er send fræðslustjóra
   fyrir 15. apríl ár hvert eða annan þann dag sem menntamálaráðuneytið
   ákveður. Áætlun þessa skal endurskoða við upphaf skólaárs ef þörf krefur.
        Áætlun fyrir fræðsluumdæmið í heild sendir fræðslustjóri til
   menntamálaráðuneytisins á þeim tíma sem ráðuneytið ákveður.

                                    82. gr.
        Menntamálaráðuneytið hefur eftirlit með framkvæmd þessara laga.
        Hlutaðeigandi sveitarfélög annast fjármál og reikningshald, en geta
   falið skólanefnd, skólastjóra eða sérstökum reikningshaldara að hafa á
   hendi reikningshald í umboði sínu.
        Reikningar skólanna skulu endurskoðaðir á sama hátt og reikningar
   hlutaðeigandi sveitarfélaga. Þar sem fleiri sveitarfélög en eitt standa að
   rekstri grunnskóla skulu hlutaðeigandi sveitarstjórnir sameiginlega
   tilnefna til fjögurra ára í senn tvo fulltrúa til að endurskoða reikninga
   skólans og tvo til vara. Menntamálaráðuneytið og aðilar í umboði þess
   skulu eiga aðgang að öllu slíku reikningshaldi og upplýsingum um
   skólakostnað.

                                    83. gr.
        Ríkissjóður greiðir allan kostnað af rekstri fræðsluskrifstofu, þar
   með talinn allan kostnað við kennsluráðgjöf og sálfræðiþjónustu í þeim
   skólum sem lög þessi taka til. Fjárveitingar til þessara starfa skulu
   greiddar mánaðarlega til fræðsluskrifstofu.
        Í reglugerð skal setja ákvæði um hvernig reikna skuli framlög til
   fræðsluskrifstofu.

                                    84. gr.
        Sveitarfélög greiða stofnkostnað grunnskóla, sbr. [18]24. gr.
   Jafnframt falla úr gildi að því er tekur til grunnskóla ákvæði laga nr.
   49/1967, um skólakostnað. Þó skulu haldast ákvæði þeirra laga um
   verðtryggingu stofnkostnaðarframlaga ríkissjóðs að því er tekur til
   framkvæmda sem fullgerðar voru eða hafnar í árslok 1989.
        Menntamálaráðuneytið setur reglur um lágmarksstærð grunnskólahúsnæðis
   og búnað þess.

                                   XV. kafli
                            Gildistaka og reglugerð.
                                    85. gr.
        Menntamálaráðuneytið setur nánari ákvæði í reglugerðir^1) og reglur
   um framkvæmd laga þessara.

   ^1)Rg. 105/1990, sbr. 23/1991, 421/1991 og 85/1994.

                                    86. gr.
        Lög þessi öðlast gildi 1. ágúst 1991 ...

                            Ákvæði til bráðabirgða.
        [Greiðslur ríkissjóðs, sbr. 75. gr., skulu miðast við 22 nemendur í
   1. og 2. bekk og 28 nemendur í 3.10. bekk skólaárið [19941995 og
   skólaárið 19951996].^1) Þegar sérstaklega stendur á getur fræðslustjóri
   ákveðið fjölgun um allt að tvo nemendur í bekkjardeild.
        Til viðbótar því sem kveðið er á um í 78. og 79. gr. skulu þeir
   grunnskólar, sem ríkið rekur fyrir fötluð börn (sérskólar), vera reknir
   áfram á vegum þess þar til grunnskólar geta veitt fötluðum nemendum
   sambærilega eða betri þjónustu.
        Menntamálaráðuneytið setur í reglugerð ákvæði um vikulegan
   kennslutíma á bekk í grunnskóla, þar með taldar valgreinar, og leyfilega
   aukningu nemendastunda vegna skiptitíma.]^2)
        Að fimm árum liðnum frá gildistöku laga þessara skal
   menntamálaráðherra gera Alþingi grein fyrir framkvæmd og undirbúningi
   þeirra bráðabirgðaákvæða sem hér eru talin.

   ^1)[19]L. 148/1994, 2. gr.^2)[20]L. 1/1992, 3. gr.

References

   Visible links
   1. http://www.althingi.is/dba-bin/lawformpr.pl?lnr=1991049
   2. file://1995066.html
   3. file://1995066.html#g57
   4. file:///altext/stjt/1994.148.html
   5. file://1986008.html
   6. file://1986008.html
   7. file://1990071.html
   8. file://1986048.html#g13
   9. file://1986048.html
  10. file://1986048.html
  11. file://1986048.html#g13
  12. file://1986048.html
  13. file://1954038.html
  14. file:///altext/stjt/1994.148.html
  15. file://1993076.html#g10
  16. file://1993076.html#g10
  17. file:///altext/stjt/1992.001.html
  18. file://1967049.html#g24
  19. file:///altext/stjt/1994.148.html
  20. file:///altext/stjt/1992.001.html
