
   --------------------------------------------------------------------------

            Lög um heimild til samninga um álbræðslu á Grundartanga

                              1997 nr. 62 27. maí

   --------------------------------------------------------------------------

Tóku gildi 30. maí 1997. Breytt með [2]l. 12/2000 (tóku gildi 28. apríl 2000) og
                    [3]l. 75/2002 (tóku gildi 17. maí 2002).

                                1. gr. Heimild.
        Iðnaðarráðherra er veitt heimild til að gera samninga fyrir hönd
  ríkisstjórnarinnar innan ramma þessara laga við hlutafélag og stofnanda þess
(stofnandinn), en félagið verður stofnað samkvæmt íslenskum hlutafélagalögum og
  þessum lögum í þeim tilgangi að reisa og reka álbræðslu og tengd mannvirki á
Íslandi (verkefnið). [Hlutafélaginu er heimilt að taka þátt í öðrum félögum eða
 með stofnun dótturfyrirtækja að fjárfesta í öðrum greinum atvinnurekstrar.]^1)
 Samningurinn skal kveða á um þær skuldbindingar af hálfu ríkisins, stofnandans
  og félagsins sem kunna að þykja nauðsynlegar og viðeigandi fyrir félagið og
    starfsemi þess, þar með talin framkvæmd á ákvæðum laga þessara. Í slíkum
  samningi skal ákveðið hversu lengi ákvæði hans skuli gilda og skulu þau eigi
                 gilda skemur en í 20 ár frá stofnun félagsins.
  Samningur sá, sem iðnaðarráðherra undirritar fyrir hönd ríkisstjórnarinnar,
samkvæmt lögum þessum, um meginatriði varðandi verkefnið, skal birtur í B-deild
                              Stjórnartíðinda.^2)
  Félagið skal rekið í samræmi við íslensk lög og reglugerðir eins og nánar er
                          kveðið á um í lögum þessum.
                   ^1)[4]L. 75/2002, 1. gr. ^2)Augl. B 596/1997.
                               2. gr. Verkefnið.
  Verkefnið, sem þessi lög heimila, felur í sér að félagið byggir verksmiðju á
 Grundartanga í Hvalfjarðarstrandarhreppi og Skilmannahreppi til framleiðslu á
  áli og aðstöðu sem tengist slíkri framleiðslu og skyldri starfsemi, þar með
  talin stækkun hafnarmannvirkja eins og nánar verður um samið í samningi sem
  gerður verður innan ramma þessara laga milli iðnaðarráðherra og félagsins og
hafnarsamningi milli félagsins og hafnarsjóðs Grundartangahafnar. Álverið skal í
   upphafi hannað til framleiðslu á um það bil 60.000 tonnum af áli á ári með
                     möguleikum á aukinni framleiðslugetu.
                            3. gr. Verksmiðjulóðin.
    Ríkisstjórninni er heimilt að láta flytja núverandi veg af fyrirhugaðri
         verksmiðjulóð, sbr. 2. gr., í samræmi við skipulag á svæðinu.
                      4. gr. Ábyrgðir ríkisstjórnarinnar.
Í tengslum við framkvæmd verkefnisins skv. 2. gr. er ríkisstjórninni heimilt að
  tryggja efndir af hálfu hreppsnefnda Skilmanna- og Hvalfjarðarstrandarhreppa
 eins og þær eru ákveðnar í samningi, auk efnda hafnarsjóðs Grundartangahafnar
                    eins og kveðið er á um í hafnarsamningi.
                          5. gr. Undanþágur frá lögum.
  Stofnandi (stofnendur) félagsins skv. 1. gr. skal teljast hæfur til að vera
stofnandi slíks félags, án tillits til ákvæða 3. mgr. [5]3. gr. laga nr. 2/1995,
  um hlutafélög. Fjöldi og búseta stofnenda og fjöldi hluthafa í félaginu skal
vera óháður ákvæðum 2. mgr. 3. gr. og 1. mgr. 20. gr. nefndra laga. Félagið skal
 undanþegið ákvæðum 2. mgr. [6]66. gr. hlutafélagalaga, nr. 2/1995, um að meiri
              hluti stjórnarmanna skuli vera búsettur hér á landi.
Félagið skal undanþegið ákvæðum 4. tölul. 1. mgr. [7]1. gr. laga nr. 19/1966, um
  eignarrétt og afnotarétt fasteigna, sem setur að skilyrði að ^4/5 hlutafjár
     hlutafélags sé eign íslenskra ríkisborgara og að meiri hluti atkvæða á
 hluthafafundum sé í höndum íslenskra ríkisborgara og að allir stjórnendur séu
                            íslenskir ríkisborgarar.
  Félagið skal undanþegið ákvæðum [8]laga nr. 48/1994, um brunatryggingar, eða
  ákvæðum síðari laga um sameiginlega skyldutryggingu húseigna, enda verði með
öðrum hætti tryggilega séð fyrir brunatryggingum. Ákvæði [9]laga nr. 55/1992, um
Viðlagatryggingu Íslands, skulu ekki eiga við um félagið. Félagið skal viðhalda
                         fullnægjandi viðlagatryggingu.
  Hvalfjarðarstrandarhreppi og Skilmannahreppi er heimilt, þrátt fyrir ákvæði
  byggingarlaga, að stofna sjálfstæða, sameiginlega byggingarnefnd til þess að
fjalla um öll byggingarmál álvers á Grundartanga, svo og allt byggingareftirlit
  meðan á framkvæmdum stendur. Byggingarnefndinni er heimilt að ráða sérstakan
  byggingarfulltrúa meðan á framkvæmdum stendur en að öðru leyti skal fara að
                             ákvæðum byggingarlaga.
                              6. gr. Skattlagning.
Félagið skal greiða skatta og önnur opinber gjöld, sem almennt eru á lögð hér á
landi, eftir þeim reglum sem um þau gilda samkvæmt lögum á hverjum tíma, nema að
               því leyti sem á annan veg er mælt í lögum þessum:
   1. Þrátt fyrir breytingar, sem síðar kunna að verða á [10]lögum nr. 75/1981,
 um tekjuskatt og eignarskatt, með áorðnum breytingum, skal félagið greiða 33%
                    tekjuskatt með eftirfarandi sérákvæðum:
      a. Ákvæði 8. tölul. 1. mgr. [11]31. gr. laga nr. 75/1981, sem heimilar
 frádrátt er nemur 7% af nafnverði hlutafjár frá skattskyldum tekjum, skal ekki
                                   eiga við.
   b. Þrátt fyrir 7. tölul. 1. mgr. 3. gr. og 2. tölul. 1. mgr. [12]71. gr. laga
 nr. 75/1981 og 2. mgr. [13]3. gr. laga nr. 94/1996 skal skattur ekki lagður á
eða dreginn frá arði, sem úthlutað er til hluthafa sem búsettir eru í OECD-ríki,
að því tilskildu að hluthafinn uppfylli skilyrði i) og ii) liðar b-liðar 2. mgr.
    12. gr. samnings milli Bandaríkjanna og Íslands til að koma í veg fyrir
           tvísköttun, nr. 22/1975, sem birtur er í Stjórnartíðindum.
   c. Fastafjármunir vegna byggingar bræðslunnar skulu teljast byggingar, vélar
 og tæki í ákveðnum hlutföllum sem samið verður um. Fastafjármunir, sem að öðru
  leyti er aflað vegna viðhalds eða endurbóta á bræðslunni, skulu flokkaðir í
   samræmi við [14]32. og [15]38. gr. laga nr. 75/1981. Fyrningu skal hagað í
                    samræmi við 5. tölul. þessarar greinar.
      d. Félaginu skal heimilt að draga frá skattskyldum tekjum á hverju ári
eftirstöðvar rekstrartapa frá síðustu átta almanaksárum eins og nánar er kveðið
             á um í 7. tölul. 1. mgr. [16]31. gr. laga nr. 75/1981.
     e. Félaginu skal heimilt að draga frá skattskyldum tekjum á hverju ári og
    leggja í sérstakan innri fjárfestingarsjóð fjárhæð sem svarar til 4% af
 nafnverði hlutafjár. Fé, sem verið hefur í fjárfestingarsjóði og notað er til
  fjárfestinga í fyrnanlegum eignum innan sex ára frá því að það var lagt inn,
 skal telja til skattskyldra tekna félagsins á því ári sem fjárfestingin á sér
 stað. Félaginu skal heimilt að auka fyrningu eigna um sömu fjárhæð á því ári.
      Fé í hinum sérstaka fjárfestingarsjóði, sem ekki hefur verið notað til
   fjárfestinga eða til að vega upp á móti rekstrartapi innan framangreindra
tímamarka, skal telja til skattskyldra tekna og það skattlagt með skatthlutfalli
þess árs þegar það var lagt inn. Það sama skal eiga við ef félagið er leyst upp.
     2. Félagið skal undanþegið eignarskatti skv. 1. mgr. [17]84. gr. laga nr.
 75/1981, um tekjuskatt og eignarskatt, og sérstökum eignarskatti skv. 1. mgr.
                          [18]3. gr. laga nr. 83/1989.
     3. Félagið skal vera undanþegið iðnlánasjóðsgjaldi samkvæmt [19]lögum nr.
 76/1987,^1) um Iðnlánasjóð, iðnaðarmálagjaldi samkvæmt [20]lögum nr. 134/1993,
   um iðnaðarmálagjald, og markaðsgjaldi samkvæmt [21]lögum nr. 114/1990, um
Útflutningsráð Íslands, með áorðnum breytingum, sem og sköttum eða gjöldum sömu
  eða að verulegu leyti svipaðrar tegundar sem síðar kynnu að verða lögð á til
    viðbótar við eða í staðinn fyrir iðnlánasjóðsgjald, iðnaðarmálagjald eða
                                 markaðsgjald.
           4. Sérákvæði 1., 2. og 3. tölul. að framan skulu gilda fyrsta
samningstímabilið (eins og það er skilgreint í samningnum) eða þar til kemur til
fyrri uppsagnar á samningnum skv. 1. gr. Verði gerðar breytingar á [22]lögum nr.
75/1981 skal félagið eiga rétt á að sérákvæði verði endurskoðuð í þeim tilgangi
að tryggja að ekki séu lagðir á félagið þyngri skattar en ef það væri skattlagt
             samkvæmt lögunum, án hinna áðurnefndu sérstöku ákvæða.
    5. Á því ári þegar nýjar eignir eru teknar í notkun getur félagið valið að
fyrna þær í hlutfalli við notkun á árinu í stað fullrar árlegrar fyrningar skv.
[23]33. gr. laga nr. 75/1981. Þrátt fyrir ákvæði [24]34. og [25]45. gr. laga nr.
         75/1981 skal félaginu heimilt að fyrna eignir sínar að fullu.
   6. Í stað fasteignaskatts skv. [26]II. kafla laga nr. 4/1995, um tekjustofna
sveitarfélaga, með áorðnum breytingum, og sérstaks fasteignaskatts á fasteignir,
       sem nýttar eru til verslunarreksturs eða skrifstofuhalds, samkvæmt
  bráðabirgðaákvæði sömu laga, sem og sköttum eða gjöldum sömu eða að verulegu
leyti svipaðrar tegundar sem síðar kynnu að verða lögð á til viðbótar við eða í
 staðinn fyrir fasteignaskatt, skal félagið greiða Hvalfjarðarstrandarhreppi og
 Skilmannahreppi fasteignaskatt sem skal vera 0,75% af 2.393 millj. kr., sem er
 áætlað verðmæti bygginga, athafnasvæðis og mannvirkja sem þarf til um 60 þús.
 lesta álframleiðslu á ári, miðað við byggingarvísitölu 1. desember 1996 (217,8
  stig). [Þá skal félagið greiða Hvalfjarðarstrandarhreppi og Skilmannahreppi
 fasteignaskatt sem skal vera 0,75% af 826.444 þús. kr., sem er áætlað verðmæti
   bygginga sem þarf til aukinnar álframleiðslu um 30 þús. lestir, miðað við
   byggingarvísitölu 1. desember 1999 (236,6 stig).]^2) Fasteignaskattur skal
 lagður á og innheimtur fyrir sérhvert ár á grundvelli álagningarstofnsins svo
sem hann er framreiknaður samkvæmt byggingarvísitölu desembermánaðar næstliðins
  árs. Hann skal lagður á í fyrsta sinn 1. janúar næsta ár eftir gangsetningu
 álbræðslunnar. [Fasteignaskattur skv. 2. málsl. skal lagður á í fyrsta sinn 1.
janúar næsta ár eftir að framleiðslugetan er komin í 90 þús. lesta álframleiðslu
                                   á ári.]^2)
    7. Stimpilgjöld skulu, þegar þeirra yrði krafist í samræmi við [27]lög nr.
 36/1978, um stimpilgjald, vera 0,15% af kaup- eða leigusamningum sem útgefnir
 eru eða gerðir af hálfu félagsins og af fjárfestingarlánum sem félagið kann að
   taka í sambandi við byggingu bræðslunnar og hafnarbúnaðar, sem og af öllum
stimpilskyldum skjölum sem nauðsynleg eru í sambandi við stofnun félagsins. Lán,
   sem tekin eru í stað fjárfestingarlána, sem og hlutabréf í félaginu, skulu
                           undanþegin stimpilgjaldi.
     8. Með samningum, sem gerðir verða innan ramma laga þessara, má ákveða að
     félagið skuli greiða umsamda fjárhæð til Hvalfjarðarstrandarhrepps og
 Skilmannahrepps í stað byggingarleyfisgjalds samkvæmt [28]lögum nr. 54/1978^3)
  og gatnagerðargjalds samkvæmt [29]lögum nr. 17/1996, um gatnagerðargjald, og
  umsamda fjárhæð til ríkissjóðs í stað skipulagsgjalda samkvæmt [30]lögum nr.
                                  19/1964.^3)
        9. Samningar, sem gerðir eru samkvæmt lögum þessum, mega kveða á um
meginreglur um endurskoðun skattlagningar félagsins þannig að heildarskattbyrði
                        þess á Íslandi haldist óbreytt.
    Almenn ákvæði íslenskra laga um tekjuskatt, virðisaukaskatt og gjöld sem
   sveitarfélög leggja á og í gildi eru á hverjum tíma og varða skattframtal,
 framtalsfrest, álagningu, endurskoðun, endurálagningu, innheimtu, gjalddaga og
 greiðslu, sem og aðrar uppgjörsreglur varðandi tekjuskatt, virðisaukaskatt og
 gjöld sem sveitarfélög leggja á, auk andmæla og ágreinings í tengslum við þau,
                            skulu gilda um félagið.
   Á fyrsta samningstímabilinu getur félagið valið að almenn ákvæði íslenskra
   skattalaga, eins og þau eru á hverjum tíma, gildi um það. Beiðni um slíka
breytingu skal gerð með skriflegri tilkynningu sem lögð skal fram eigi síðar en
     1. júní árið áður en breytingarnar eiga að taka gildi. Slík breyting á
  fyrirkomulagi skatta getur fyrst átt sér stað árið 2000 en á hverju ári þar
                                     eftir.
   ^1)Felld úr gildi með [31]l. 60/1997. ^2)[32]L. 12/2000, 1. gr. ^3)Nú [33]l.
                                    73/1997.
                          7. gr. Reikningsskilareglur.
    Með samningum, sem gerðir eru samkvæmt lögum þessum, má ákveða sérstakar
 reikningsskilareglur fyrir félagið sem grundvallaðar eru á íslenskum lögum með
   þeim skýringum og breytingum sem taldar eru viðeigandi varðandi félagið. Í
   þessum reikningsskilareglum er heimilt að hafa ákvæði þar sem félaginu er
 heimilað að skrá allar færslur og gefa út fjárhagsyfirlit í Bandaríkjadölum, í
   samræmi við almennt viðurkenndar reikningsskilareglur sem gefnar eru út af
   alþjóðlega reikningsskilaráðinu. Slíkt ákvæði má fela í sér undanþágu frá
  [34]10., [35]36. og [36]53. gr. laga nr. 75/1981, með áorðnum breytingum, og
       öðrum ákvæðum laga sem ekki eru í samræmi við slíkt fyrirkomulag.
                       8. gr. Lögsaga og lausn deilumála.
 Uppbygging, túlkun og framkvæmd samninga, sem gerðir verða innan ramma þessara
  laga, skulu lúta lögsögu íslenskra laga. Heimilt skal að vísa ágreiningi til
                    gerðardóms ef aðilar eru því samþykkir.
                     9. gr. Innflutningur og útflutningur.
   Innflutningur og kaup félagsins eða einhvers fyrir þess hönd hérlendis, á
byggingarefnum, vélum og tækjum og öðrum fjárfestingarvörum og varahlutum fyrir
     verksmiðjuna og tengd mannvirki, svo og til reksturs þeirra, skal vera
 undanþeginn tollum og vörugjöldum samkvæmt [37]lögum nr. 97/1987, með áorðnum
 breytingum. Með samningum, sem gerðir eru innan ramma laga þessara, er heimilt
 að fella niður eða endurgreiða tolla og vörugjöld á vöru og þjónustu sem keypt
                  er innan lands vegna byggingar bræðslunnar.
                                10. gr. Framsal.
             Heimilt er að semja um framsal félagsins á samningnum.
                              11. gr. Gildistaka.
                         Lög þessi öðlast þegar gildi.

References

   Visible links
   1. http://www.althingi.is/dba-bin/lawformpr.pl?lnr=1997062
   2. file:///altext/stjt/2000.012.html
   3. file:///altext/stjt/2002.075.html
   4. file:///altext/stjt/2002.075.html
   5. file://1995002.html#g3
   6. file://1995002.html#g66
   7. file://1966019.html#g1
   8. file://1994048.html
   9. file://1992055.html
  10. file://1981075.html
  11. file://1981075.html#g31
  12. file://1981075.html#g71
  13. file://1996094.html#g3
  14. file://1981075.html#g32
  15. file://1981075.html#g38
  16. file://1981075.html#g31
  17. file://1981075.html#g84
  18. file://1989083.html#g3
  19. file://1987076.html
  20. file://1993134.html
  21. file://1990114.html
  22. file://1981075.html
  23. file://1981075.html#g33
  24. file://1981075.html#g34
  25. file://1981075.html#g45
  26. file://1995004.html
  27. file://1978036.html
  28. file://1978054.html
  29. file://1996017.html
  30. file://1964019.html
  31. file://1997060.html
  32. file:///altext/stjt/2000.012.html
  33. file://1997073.html
  34. file://1981075.html#g10
  35. file://1981075.html#g36
  36. file://1981075.html#g53
  37. file://1987097.html
