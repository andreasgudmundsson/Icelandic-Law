
   --------------------------------------------------------------------------

   Lög um handtöku og afhendingu manna milli Norðurlandanna vegna refsiverðra
                        verknaða (norræn handtökuskipun)

                            2010 nr. 12 25. febrúar

   --------------------------------------------------------------------------

                 Ferill málsins á Alþingi.   Frumvarp til laga.

     Taka gildi þegar samningur um framsal vegna refsiverðra verknaða milli
Norðurlandanna (norræn handtökuskipun) tekur gildi í öllum aðildarríkjunum, sbr.
 23. gr. Breytt með l. 162/2010 (tóku gildi 1. jan. 2011) og l. 126/2011 (tóku
                             gildi 30. sept. 2011).

                            I. kafli. Almenn ákvæði.
                 1. gr. Skilgreining á norrænni handtökuskipun.
 Norræn handtökuskipun er ákvörðun sem tekin er í Danmörku, Finnlandi, Íslandi,
Noregi og Svíþjóð um að biðja eitthvert þessara ríkja um að handtaka og afhenda
 eftirlýstan mann vegna meðferðar á sakamáli sem getur varðað fangelsisrefsingu
eða annars konar frjálsræðissviptingu í ríkinu sem hefur gefið handtökuskipunina
        út eða til fullnustu á fangelsisrefsingu eða annarri ákvörðun um
                             frjálsræðissviptingu.
              2. gr. Form og innihald norrænnar handtökuskipunar.
 Handtökuskipun skal vera rituð á íslensku, dönsku, norsku, sænsku eða ensku og
 hafa að geyma eftirfarandi upplýsingar sem fram koma á eyðublaði fyrir norræna
                                handtökuskipun:
                 a. persónuauðkenni og ríkisfang eftirlýsts manns,
    b. nafn, heimilisfang, símanúmer, faxnúmer og netfang þess sem hefur gefið
                             handtökuskipunina út,
   c. hvort fyrir liggi endanlegur dómur, handtökuskipun eða önnur ákvörðun sem
                            hefur sömu réttaráhrif,
   d. tegund afbrots ásamt upplýsingum um hvar og hvenær það var framið og hver
                       var þáttur eftirlýsts manns í því,
   e. um dæmda refsingu eða refsiramma sem gildir um afbrotið í því ríki sem gaf
                             handtökuskipunina út,
              f. aðrar afleiðingar afbrotsins eftir því sem unnt er.
      Evrópsk handtökuskipun sem gefin er út af norrænu ríki í samræmi við
       rammaákvörðun ráðs Evrópusambandsins frá 13. júní 2002 um evrópska
 handtökuskipun og málsmeðferð um afhendingu milli aðildarríkjanna telst einnig
                             norræn handtökuskipun.
    Nú er eftirlýstur maður skráður í Schengen-upplýsingakerfið og skal slík
    skráning teljast norræn handtökuskipun ef skráningin hefur að geyma þær
                      upplýsingar sem fram koma í 1. mgr.
                   3. gr. Tengsl við lög um meðferð sakamála.
   Þegar annað er ekki tekið fram í þessum lögum gilda ákvæði laga um meðferð
                         sakamála eftir því sem við á.

       II. kafli. Skilyrði afhendingar samkvæmt norrænni handtökuskipun.
                 4. gr. Skylda til að afhenda eftirlýstan mann.
Skylt er að afhenda mann sem eftirlýstur er í norrænni handtökuskipun nema fyrir
                  hendi séu synjunarástæður skv. 5. eða 6. gr.
  Nú er handtökuskipunin gefin út vegna fleiri refsiverðra verknaða en eins og
  skal þá afhenda eftirlýstan mann þótt skilyrði fyrir afhendingu séu einungis
  varðandi einn af verknuðunum. Ef skyldubundin synjunarástæða skv. 5. gr. er
  fyrir hendi varðandi einn eða fleiri af verknuðunum skal setja það skilyrði
  fyrir afhendingu að eftirlýstur maður sæti ekki málsmeðferð vegna viðkomandi
  verknaða. Ef valkvæð synjunarástæða skv. 6. gr. er fyrir hendi er heimilt að
                             setja slíkt skilyrði.
                     5. gr. Skyldubundnar synjunarástæður.
                 Eftirlýstur maður verður ekki afhentur þegar:
        a. veitt hefur verið sakaruppgjöf hér á landi vegna sama verknaðar,
        b. hann getur ekki sökum aldurs borið refsiábyrgð hér á landi vegna
                                 verknaðarins,
   c. hann hefur verið dæmdur fyrir sama verknað hér á landi með endanlegum dómi
 og refsingin hefur þegar verið fullnustuð, verið er að fullnusta hana eða ekki
                         lengur unnt að fullnusta hana,
      d. hér á landi liggur fyrir endanlegur dómur þar sem beitt hefur verið
öryggisráðstöfunum gagnvart honum vegna sama verknaðar og þeim hefur þegar verið
    aflétt, verið er að framkvæma þær eða ekki lengur unnt að framkvæma þær,
    e. hér á landi liggur fyrir endanleg viðurlagaákvörðun vegna sama verknaðar
  sem þegar hefur verið fullnustuð, verið er að fullnusta hana eða ekki lengur
                            unnt að fullnusta hana,
   f. mál gegn honum vegna sama verknaðar hefur verið afgreitt með ákærufrestun
        hér á landi nema forsendur séu til að taka mál upp að nýju, eða
   g. ríkissaksóknari hefur upplýsingar um að honum hafi verið refsað fyrir sama
verknað með endanlegum dómi í ríki sem er þátttakandi í Schengen-samstarfinu eða
önnur endanleg ákvörðun í slíku ríki kemur í veg fyrir frekari málsmeðferð vegna
 sama verknaðar og slík ákvörðun hefur verið fullnustuð, verið er að fullnusta
                  hana eða ekki lengur unnt að fullnusta hana.
                       6. gr. Valkvæðar synjunarástæður.
      Heimilt er að synja beiðni um afhendingu á eftirlýstum manni þegar:
     a. rannsókn vegna sama verknaðar er í gangi hér á landi og hún beinist að
                               hinum eftirlýsta,
         b. verknaðurinn er framinn að hluta eða að öllu leyti á íslensku
   yfirráðasvæði eða í íslenskri refsilögsögu og er ekki refsiverður samkvæmt
                                íslenskum lögum,
     c. ríkissaksóknari hefur vitneskju um að í ríki sem ekki er þátttakandi í
 Schengen-samstarfinu hafi honum verið refsað fyrir sama verknað með endanlegum
dómi, refsingin hefur þegar verið fullnustuð, verið er að fullnusta hana eða hún
                er fallin niður samkvæmt lögum viðkomandi ríkis,
    d. handtökuskipunin varðar fullnustu refsivistar samkvæmt dómi og sá sem er
 eftirlýstur er búsettur eða dvelst á Íslandi eða er íslenskur ríkisborgari og
íslensk stjórnvöld skuldbinda sig til að fullnusta refsingu dómsins eða ákvörðun
                  um frjálsræðissviptingu samkvæmt honum, eða
     e. dómsmálayfirvöld í landinu þar sem beðið er um fullnustu hafa ákveðið
 annaðhvort að hefja ekki saksókn vegna afbrotsins sem norræna handtökuskipunin
grundvallast á eða hafa hætt við saksókn sem hafin er, eða hinn eftirlýsti hefur
   hlotið dóm í öðru norrænu landi vegna sömu háttsemi sem kemur í veg fyrir
                                frekari saksókn.
                           7. gr. Skilyrt afhending.
 Þegar handtökuskipun varðar afhendingu eftirlýsts manns vegna málsmeðferðar og
hann er búsettur hér á landi eða íslenskur ríkisborgari er heimilt að setja það
skilyrði fyrir afhendingu að viðkomandi verði sendur aftur hingað til lands til
                        að afplána hugsanlega refsingu.
                  8. gr. Skilyrði fyrir afhendingu. Sérreglan.
Setja skal það sem skilyrði fyrir afhendingu eftirlýsts manns að hann verði ekki
 framseldur eða afhentur til ríkis utan Norðurlanda vegna verknaðar sem framinn
                          er fyrir afhendinguna nema:
                           a. hann samþykki það sjálfur,
   b. hann hafi ekki yfirgefið landið sem hann var afhentur, enda hafi hann átt
                              þess kost í 45 daga,
     c. hann hafi sjálfviljugur farið aftur til landsins sem hann var afhentur
                        eftir að hafa yfirgefið það, eða
              d. [ráðuneytið]^1) samþykki framsalið eða afhendinguna.
   Heimilt er að hefja málsmeðferð gegn manni sem afhentur er frá Íslandi eða
     fullnusta refsingu gagnvart honum vegna verknaðar sem framinn er fyrir
                                afhendingu nema:
         a. fyrir hendi séu skyldubundnar synjunarástæður skv. 5. gr., eða
         b. verknaðurinn sé framinn að hluta eða að öllu leyti á íslensku
 yfirráðasvæði eða í íslenskri refsilögsögu, hann sé ekki refsiverður samkvæmt
 íslenskum lögum og ríkissaksóknari hafi ekki veitt samþykki fyrir málsmeðferð
                               eða fullnustunni.
                             ^1)L. 126/2011, 521. gr.

           III. kafli. Málsmeðferð vegna norrænnar handtökuskipunar.
                    9. gr. Framsending til ríkissaksóknara.
  Handtökuskipun frá öðru norrænu ríki skal send til ríkissaksóknara. Nú berst
handtökuskipun til annars stjórnvalds hér á landi og skal það þá strax framsenda
   hana til ríkissaksóknara og tilkynna þeim sem gaf handtökuskipunina út um
                                framsendinguna.
    10. gr. Handtaka, gæsluvarðhald og beiting annarra þvingunarráðstafana.
   Ríkissaksóknari skal þegar gera ráðstafanir til að eftirlýstur maður verði
handtekinn, nema ljóst sé að synja beri um afhendingu skv. 5. gr. eða að hennar
   verði synjað skv. 6. gr. Við handtöku skal eftirlýstur maður upplýstur um
handtökuskipunina, um hugsanlega málsmeðferð vegna annarra verknaða, um þýðingu
   samþykkis fyrir afhendingu og hann spurður hvort hann samþykki afhendingu.
                    Jafnframt skal honum skipaður verjandi.
 Nú er eftirlýstur maður ekki afhentur í beinu framhaldi af handtöku og skal þá
  gera kröfu um að hann sæti gæsluvarðhaldi. Við mat á beiðni um gæsluvarðhald
skal dómur leggja til grundvallar upplýsingar í handtökuskipuninni nema þær séu
  augljóslega rangar. Þegar fallist er á beiðni um gæsluvarðhald skal því ekki
markaður lengri tími en tvær vikur, sem heimilt er að framlengja um sama tíma í
 hvert sinn. Þessi tímamörk gilda ekki þegar fyrir liggja fleiri ósamrýmanlegar
   handtökuskipanir eða framsalsbeiðnir eða viðkomandi hefur verið framseldur
hingað til lands frá ríki utan Norðurlanda. Beita má vægari þvingunarráðstöfunum
  þegar þær teljast fullnægjandi til að koma í veg fyrir að eftirlýstur maður
   strjúki. Frestur til að kæra úrskurð um gæsluvarðhald eða beitingu annarra
           þvingunarráðstafana til Hæstaréttar er einn sólarhringur.
                       11. gr. Forréttindi og friðhelgi.
 Nú nýtur eftirlýstur maður forréttinda eða friðhelgi varðandi málsmeðferð eða
     fullnustu refsingar hér á landi og skal ríkissaksóknari þá strax senda
   viðkomandi stjórnvöldum beiðni um að afnema forréttindin eða friðhelgina.
    12. gr. Afhending á eftirlýstum manni sem áður hefur verið afhentur eða
                            framseldur til Íslands.
    Nú hefur eftirlýstur maður verið afhentur hingað til lands á grundvelli
  norrænnar handtökuskipunar og er þá heimilt að afhenda hann áfram til annars
norræns ríkis á grundvelli norrænnar handtökuskipunar vegna refsiverðs verknaðar
                    sem framinn var fyrir afhendingu hingað.
   Nú hefur eftirlýstur maður verið framseldur hingað til lands frá ríki utan
  Norðurlanda og skal viðkomandi þá ekki afhentur ef það gengur gegn skilyrðum
  framsals hingað. Í slíkum tilvikum skal senda beiðni til viðkomandi ríkis og
                      óska eftir samþykki til afhendingar.
                        13. gr. Ákvörðun um afhendingu.
 Ríkissaksóknari tekur ákvörðun um hvort orðið skuli við beiðni um afhendingu á
                               eftirlýstum manni.
Nú samþykkir eftirlýstur maður afhendingu og skal ríkissaksóknari þá strax og í
   síðasta lagi innan þriggja sólarhringa frá því að samþykki var gefið taka
ákvörðun um hvort skilyrði séu fyrir afhendingu. Eftirlýstur maður getur einnig
 samþykkt málsmeðferð vegna annarra refsiverðra verknaða sem framdir voru fyrir
  afhendingu. Samþykki skal vera skriflegt og gefið eftir að viðkomandi hefur
 verið upplýstur um þýðingu samþykkis. Unnt er að afturkalla samþykki. Samþykki
um málsmeðferð vegna annarra refsiverðra verknaða verður einungis afturkallað að
                     samþykki um afhendingu sé afturkallað.
    Nú vill ríkissaksóknari afhenda eftirlýstan mann í samræmi við beiðni í
 handtökuskipun en hann samþykkir ekki afhendingu eða dregur samþykki til baka
  fyrir afhendingu og skal málið þá lagt fyrir héraðsdóm. Með úrskurði ákveður
 héraðsdómur hvort skilyrði séu til afhendingar. Ef unnt er skal fjallað um það
  atriði í sama þinghaldi og þegar fjallað er um beiðni um gæsluvarðhald. Þær
upplýsingar sem fram koma í handtökuskipun skulu lagðar til grundvallar nema þær
  séu augljóslega rangar. Heimilt er að kæra úrskurð til Hæstaréttar samkvæmt
almennum reglum um meðferð sakamála að öðru leyti en því að kærufrestur er einn
 sólarhringur. Kæra frestar afhendingu. Ef dómur úrskurðar að skilyrði séu til
afhendingar ákveður ríkissaksóknari innan þriggja sólarhringa hvort orðið skuli
 við beiðni um afhendingu. Ef unnt er skal ákvörðun um afhendingu á eftirlýstum
           manni í þessum tilvikum tekin innan 30 daga frá handtöku.
  Frestir skv. 2. og 3. mgr. byrja ekki að líða fyrr en ríkissaksóknari hefur
  móttekið fullnægjandi upplýsingar til að taka ákvörðun. Nú nýtur eftirlýstur
maður forréttinda eða friðhelgi hér á landi vegna þess verknaðar sem tilgreindur
er í handtökuskipuninni og byrjar frestur í slíkum tilvikum ekki að líða fyrr en
 forréttindin eða friðhelgin hafa verið afnumin. Nú eiga ákvæði 2. mgr. 12. gr.
    við og byrja frestir þá ekki að líða fyrr en viðkomandi ríki hefur veitt
                                 samþykki sitt.
    Ef ekki reynist í sérstökum tilvikum unnt að taka ákvörðun í máli innan
tilgreindra fresta skal ríkissaksóknari strax skýra þeim sem gaf handtökuskipun
                                  út frá því.
    Ákvörðun ríkissaksóknara um afhendingu á eftirlýstum manni er endanleg.
Nú liggur ákvörðun um afhendingu fyrir og skal ríkissaksóknari þá þegar tilkynna
                það til þess aðila sem gaf handtökuskipunina út.
 Ráðherra getur sett reglur um upplýsingagjöf til eftirlýsts manns og samþykki.
           14. gr. Ákvörðun um afhendingu þegar beiðnum lýstur saman.
Nú liggja fleiri en ein norræn handtökuskipun fyrir varðandi sama einstakling og
           ákveður ríkissaksóknari þá við hvaða beiðni verður orðið.
  Þegar framsalsbeiðni frá ríki utan Norðurlanda liggur fyrir til viðbótar við
  eina eða fleiri norrænar handtökuskipanir ákveður [ráðuneytið]^1) við hvaða
                              beiðni verður orðið.
Við mat á því við hvaða handtökuskipun eða framsalsbeiðni skuli orðið skal taka
 tillit til grófleika afbrots, hvar það var framið, hvenær handtökuskipanirnar
voru gefnar út og hvort þær eru gefnar út vegna málsmeðferðar eða til fullnustu
                                   refsingar.
                             ^1)L. 162/2010, 197. gr.
                        15. gr. Frestur til afhendingar.
Þegar endanleg ákvörðun um afhendingu liggur fyrir skal afhenda eftirlýstan mann
 eins fljótt og unnt er og í síðasta lagi fimm sólarhringum eftir að ákvörðunin
  um afhendingu var tekin. Nú er ekki unnt vegna sérstakra aðstæðna að afhenda
eftirlýstan mann innan framangreindra tímamarka og skal ríkissaksóknari þá strax
          semja um nýjan frest við þann sem gaf handtökuskipunina út.
     Heimilt er að fresta afhendingu vegna mjög mikilvægra mannúðarástæðna.
                    16. gr. Frestur og tímabundin afhending.
  Heimilt er að fresta afhendingu eftirlýsts manns vegna máls hér á landi gegn
  honum vegna annars refsiverðs verknaðar eða vegna fullnustu refsingar vegna
                                annars afbrots.
    Í stað þess að fresta afhendingu er heimilt að afhenda eftirlýstan mann
  tímabundið samkvæmt skilyrðum sem samið er um í skriflegu samkomulagi milli
             ríkissaksóknara og þess sem gaf handtökuskipunina út.

                       IV. kafli. Afhending til Íslands.
                   17. gr. Útgáfa norrænnar handtökuskipunar.
  Ríkissaksóknari getur gefið út handtökuskipun sem send er til annars norræns
ríkis vegna meðferðar máls gegn eftirlýstum manni þegar grunur leikur á að hann
hafi framið refsiverðan verknað sem getur varðað fangelsisrefsingu. Sama gildir
   um fullnustu refsingar þegar fyrir liggur endanlegur dómur sem felur í sér
                fangelsisrefsingu eða aðra frjálsræðissviptingu.
 Efni og form handtökuskipunar skal vera í samræmi við 2. gr. og skal hún send
til þess stjórnvalds sem samkvæmt löggjöf viðkomandi ríkis er bært til að taka á
                              móti handtökuskipun.
           18. gr. Frádráttur gæsluvarðhalds við fullnustu refsingar.
Nú er eftirlýstur maður sendur hingað til lands vegna fullnustu á refsingu hér á
landi og skal þá draga frá refsingunni þann tíma sem hann var sviptur frjálsræði
       vegna meðferðar beiðninnar um afhendingu í því ríki sem tók á móti
   handtökuskipuninni. Sama gildir þegar eftirlýstur maður er afhentur vegna
   málsmeðferðar verði hann dæmdur í fangelsisrefsingu hér á landi vegna þess
               verknaðar sem tilgreindur er í handtökuskipuninni.
             19. gr. Málsmeðferð vegna annars refsiverðs verknaðar.
Sækja má þann til saka sem fluttur er hingað til lands fyrir önnur afbrot en þau
          sem hann er afhentur vegna, framin fyrir afhendinguna, nema:
   a. í því ríki sem afhenti viðkomandi eigi við þau atriði er greinir í af-lið
  5. gr. eða fyrir liggi upplýsingar um atriði er greinir í g-lið 5. gr., eða
    b. verknaðurinn sé að hluta eða í heild framinn á landsvæði þess ríkis sem
  afhenti viðkomandi eða á stað sem jafna má til þess og verknaðurinn sé ekki
 refsiverður samkvæmt löggjöf þess ríkis nema það ríki samþykki málsmeðferðina.
Þrátt fyrir að ákvæði í b-lið 1. mgr. séu ekki uppfyllt er heimilt að sækja þann
  til saka sem afhentur er hingað til lands vegna afbrota sem framin eru fyrir
                              afhendinguna þegar:
   a. hann hefur ekki yfirgefið landið, enda hafi hann getað gert það í 45 daga,
                                      eða
       b. hann hefur komið sjálfviljugur til baka til landsins eftir að hafa
                               yfirgefið það, eða
   c. hann hefur fyrir eða eftir afhendinguna samþykkt málsmeðferð vegna annarra
                                   verknaða.
 20. gr. Framsal einstaklings sem afhentur er hingað til lands frá öðru norrænu
                                     ríki.
   Einungis er heimilt að framselja mann, sem afhentur hefur verið hingað til
                          lands, til þriðja ríkis að:
                      a. sá sem er eftirlýstur samþykki það,
     b. sá sem er eftirlýstur hafi ekki yfirgefið landið, enda hafi hann getað
                              gert það í 45 daga,
   c. sá sem er eftirlýstur hafi komið sjálfviljugur til baka til landsins eftir
                           að hafa yfirgefið það, eða
      d. ríkið sem afhenti eftirlýstan mann hingað til lands samþykki frekara
                                    framsal.
  [Ráðuneytið]^1) tekur ákvörðun um frekara framsal til ríkis utan Norðurlanda
            samkvæmt ákvæðum í almennum lögum um framsal sakamanna.
                             ^1)L. 162/2010, 197. gr.

               V. kafli. Önnur ákvæði í sambandi við afhendingu.
                     21. gr. Haldlagning og afhending muna.
Ríkissaksóknari skal láta leggja hald á mun og afhenda hann þegar munurinn telst
hafa þýðingu sem sönnunargagn í málinu sem tilgreint er í handtökuskipuninni eða
   er ágóði af refsiverða verknaðinum. Sama gildir þegar eftirlýstur maður er
                              látinn eða horfinn.
    Ríkissaksóknari getur látið halda muninum, sbr. 1. mgr., eða afhent hann
 tímabundið þegar það telst hafa þýðingu vegna sönnunar í tengslum við mál sem
                             rekið er hér á landi.
 Afhending hefur ekki áhrif á gildandi réttindi varðandi muninn. Heimilt er að
    setja skilyrði fyrir afhendingu ef það er nauðsynlegt til að verja slík
                                   réttindi.
                           22. gr. Gegnumflutningur.
 Heimilt er að flytja mann sem Danmörk, Finnland, Noregur eða Svíþjóð afhendir
   til eins af þessum ríkjum um íslenskt yfirráðasvæði án sérstaks samþykkis.

                             VI. kafli. Lokaákvæði.
                              23. gr. Gildistaka.
  Lög þessi öðlast gildi þegar samningur um framsal vegna refsiverðra verknaða
        milli Norðurlandanna (norræn handtökuskipun) tekur gildi í öllum
 aðildarríkjunum, þ.e. Danmörku, Finnlandi, Íslandi, Noregi og Svíþjóð, og skal
  ráðherra birta auglýsingu í Stjórnartíðindum um gildistökuna. Þó er ráðherra
 heimilt að ákveða með auglýsingu í Stjórnartíðindum að lögin öðlist gildi fyrr
   gagnvart þeim aðildarlöndum sem hafa skuldbundið sig samkvæmt samningnum.
                       24. gr. Breytingar á öðrum lögum.
    Ákvæði til bráðabirgða. Nú er beiðni um framsal sakamanns til Danmerkur,
Finnlands, Noregs eða Svíþjóðar móttekin fyrir gildistöku laga þessara og fer þá
um meðferð hennar samkvæmt lögum um framsal sakamanna til Danmerkur, Finnlands,
                   Noregs og Svíþjóðar, nr. 7 14. mars 1962.
