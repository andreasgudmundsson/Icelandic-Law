
   --------------------------------------------------------------------------

                               Lög um meðferð, vinnslu og dreifingu sjávarafurða

                              1998 nr. 55 10. júní

   --------------------------------------------------------------------------

                                   I. kafli.
                                 Almenn ákvæði.
                                     1. gr.
                  Tilgangur laga þessara er að tryggja neytendum að íslenskar
   sjávarafurðir séu heilnæmar, standist settar kröfur um gæði, séu unnar við
    fullnægjandi hreinlætisaðstæður og að merkingar og upplýsingar um þær séu
                                                                fullnægjandi.

                                     2. gr.
                                                 Samkvæmt lögum þessum telst:

   Sjávarafli: Öll sjávardýr önnur en spendýr, þar með talin skrápdýr, liðdýr
   og lindýr.

   Fiskafurðir: Matvæli sem unnin eru að öllu leyti eða að hluta úr
   sjávarafla.

   Sjávarafurðir: Sjávarafli og fiskafurðir eins og skilgreint er hér að
   framan, svo og fóðurvörur unnar úr fiski eða fiskúrgangi.

           Í lögum þessum er merking eftirfarandi hugtaka sem hér segir:

   Dreifing: Hvers konar flutningur, framboð og afhending, þar með talinn
   innflutningur, útflutningur, sala og geymsla.

   Eldisfiskur: Öll lagardýr sem klakist hafa út eða verið alin við stýrðar
   aðstæður eða afurðir unnar úr þeim. Sjávar- eða ferskvatnsfiskar,
   skrápdýr, liðdýr, lindýr og aðrir hryggleysingjar, sem teknir eru úr
   náttúrulegu umhverfi sínu og aldir þangað til þeir hafa náð æskilegri
   sölustærð til manneldis, teljast einnig til eldisfiska. Fiskar, skrápdýr,
   liðdýr, lindýr og aðrir hryggleysingjar, sem náð hafa sölustærð, teknir
   hafa verið úr náttúrulegu umhverfi sínu og haldið lifandi til sölu síðar,
   teljast ekki til eldisfiska ef þeim er aðeins haldið lifandi án þess að
   reynt sé að auka við stærð þeirra eða þyngd.

   Eldisafurðir: Heill eldisfiskur eins og honum er dreift til neyslu eða
   afurðir unnar úr honum.

   Fiskmarkaður: Uppboðs- eða heildsölumarkaður fyrir sjávarafla.

   Flutningatæki: Þeir hlutar vélknúinna ökutækja, járnbrautarvagna eða
   loftfara sem ætlaðir eru fyrir vörur, svo sem lestir skipa og gámar til
   vöruflutninga á landi, sjó eða í lofti.

   Hollustuhættir: Allar ráðstafanir sem nauðsynlegar eru til að tryggja
   öryggi og hollustu sjávarafurða.

   Hreinn sjór: Sjór eða sjóblandað vatn sem ekki er mengað örverugróðri,
   hættulegum efnum og/eða eitruðu sjávarsvifi að því marki að það geti
   spillt heilnæmi fiskafurða og sem notað er við þau skilyrði sem kveðið er
   á um í lögum þessum.

   Neysluvatn: Vatn sem fullnægir kröfum íslenskra yfirvalda um gæði
   drykkjarvatns.

   Pökkun: Sú aðgerð að vernda fiskafurðir með umbúðum, ílátum eða öðrum
   viðeigandi umbúnaði.

   Vinnsluskip: Skip þar sem sjávarafli er unninn um borð, honum pakkað og
   hann hefur verið flakaður, flattur, sneiddur, roðdreginn, hakkaður,
   frystur eða verkaður á annan hátt. [Fiskiskip þar sem aðeins fer fram
   frysting um borð á heilum eða hausskornum fiski, heilfrysting rækju eða
   suða á rækju og skelfiski teljast ekki vinnsluskip í skilningi laga
   þessara.]^1)

   Vinnslustöð: Hver sú aðstaða þar sem sjávarafurðir eru tilreiddar,
   verkaðar, unnar, kældar, frystar, pakkaðar eða geymdar. Fiskmarkaðir sem
   aðeins selja sjávarafla í heildsölu teljast ekki vinnslustöð.

   ^1)[2]L. 134/1998, 1. gr.

                                     3. gr.
           Lög þessi taka til meðferðar, vinnslu og dreifingar sjávarafurða
   og jafnframt til eftirlits með vinnslu, dreifingu og pökkun hafbeitar-,
   vatna- og eldisfisks.
           Lögin taka ekki til smásöluverslunar innan lands.

                                     4. gr.
           Fiskistofa annast framkvæmd laga þessara og reglna settra með stoð
   í þeim.

                                   II. kafli.
                               Opinberar kröfur.
                                     5. gr.
           Sjávarafurðir, sem ætlaðar eru til manneldis, skulu vera heilnæmar
   og ómengaðar.
           Meðferð, vinnsla og dreifing sjávarafurða skal vera í samræmi við
   góða framleiðslu- og hollustuhætti.
           Starfsfólk skal gæta fyllsta hreinlætis og skulu öll svæði,
   búnaður, ílát, áhöld, geymslur og flutningatæki eða annað er kemst í
   snertingu við sjávarafurðir þrifið og ef við á gerileytt svo að þær
   mengist ekki.
           Meðferð og dreifingu sjávarafurða skal hagað í samræmi við eðli
   þeirra og eiginleika.
           Halda ber sjávarafurðum við hitastig í samræmi við eðli þeirra,
   geymslu- og verkunaraðferðir.
           Ráðherra setur frekari reglur um meðferð, vinnslu og dreifingu
   sjávarafurða sem skulu tryggja heilnæmi og gæði þeirra.

                                     6. gr.
           Hönnun og búnaður skipa, vinnslustöðva, fiskmarkaða, íláta,
   áhalda, geymslna og flutningatækja og annars er kemst í snertingu við
   sjávarafurðir skal vera með þeim hætti að þrif og gerileyðing, þar sem við
   á, séu auðveld og unnt að gæta fyllsta hreinlætis svo sjávarafurðir
   mengist ekki eða gæði þeirra spillist.
           Ráðherra skal setja nánari reglur um hönnun og búnað skv. 1. mgr.,
   þar með talið um kæli- eða frystibúnað, fiskmóttöku, vinnslusvæði,
   hreinlætisaðstöðu og aðbúnað fyrir starfsfólk og eftirlitsaðila.

                                     7. gr.
           Í sjávarafurðir til neyslu innan lands og til sölu á Evrópska
   efnahagsvæðinu má einungis nota þau aukefni og í því magni sem íslensk
   yfirvöld leyfa. Í sjávarafurðir sem ætlaðar eru til útflutnings til
   annarra landa má einungis nota þau aukefni og í því magni sem leyft er í
   viðkomandi markaðslandi.
           Ílát, umbúðir og aðrir fletir sem sjávarafurðir koma í snertingu
   við skulu vera úr efnum sem samþykkt eru af íslenskum yfirvöldum.
           Óheimilt er að nota til þrifa og gerileyðingar önnur efni en þau
   sem íslensk yfirvöld heimila.
           Ráðherra getur með reglugerð sett nánari ákvæði um notkun hvers
   kyns efna sem komist gætu í snertingu við sjávarafurðir

                                     8. gr.
           Nota skal neysluvatn eða hreinan sjó til þvotta, þrifa,
   ísframleiðslu og við vinnslu sjávarafurða.

                                     9. gr.
           Óheimilt er að nýta sjávarafurðir sem mengaðar eru hættulegum
   efnum til fóðurframleiðslu.
           Sjávarútvegsráðuneytið getur bannað meðferð, vinnslu og dreifingu
   sjávarafla af hafsvæðum sem talin eru menguð.
           Ráðherra setur reglur um efni þessarar greinar, þar á meðal um
   leyfilegt hámark gerla, niðurbrotsefna og mengandi efna í sjávarafurðum.

                                    10. gr.
           Sjávarafurðum skal pakkað við fullnægjandi hreinlæti til að komið
   verði í veg fyrir mengun afurðanna. Umbúðir og annað sem líklegt er að
   komist í snertingu við fiskafurðirnar skal fullnægja öllum reglum um
   hollustuhætti og gæði. Ráðherra setur frekari reglur um pökkun
   sjávarafurða.

                                    11. gr.
           Sjávarafurðir skulu vera rétt og greinilega merktar þannig að þær
   upplýsingar, sem fram koma, séu ekki villandi. Á umbúðum skal koma fram
   nafn Íslands, óstytt eða skammstafað IS, og leyfisnúmer viðkomandi starfs-
   eða vinnsluleyfishafa þannig að unnt sé að rekja uppruna afurðanna til
   framleiðandans. Sé afurðin send ópökkuð skulu sömu upplýsingar koma fram í
   fylgiskjölum. Merkingar skulu að öðru leyti vera í samræmi við kröfur sem
   gerðar eru í viðkomandi markaðslandi.

                                    12. gr.
           Ákvæði laga þessara um vinnslu, dreifingu, pökkun og merkingar
   taka einnig til eldisafurða. Ráðherra getur sett frekari reglur þar um.

                                    13. gr.
           Óheimilt er að vinna, pakka eða dreifa sjávarafurðum og
   eldisafurðum sem ekki uppfylla settar kröfur um meðferð, flutning,
   geymslu, gæði, heilnæmi, aukefni, pökkun og merkingar samkvæmt lögum
   þessum eða reglugerðum settum með stoð í þeim. Þetta gildir einnig um
   afurðir sem líklegt er að uppfylli ekki settar kröfur þegar þær koma á
   áfangastað.

                                  III. kafli.
                          Leyfisveitingar og eftirlit.
                                    14. gr.
           Allar vinnslustöðvar, þar með talin vinnsluskip sem leyfi hafa til
   veiða í atvinnuskyni, sbr. [3]lög nr. 38/1990, um stjórn fiskveiða, skulu
   hafa tölusett vinnsluleyfi til staðfestingar því að fullnægt sé settum
   skilyrðum. Sama gildir um fiskimjölsverksmiðjur, framleiðendur dýrafóðurs
   úr sjávarafurðum og stöðvar þar sem vinnsla eða pökkun hafbeitar- og
   eldisfisks fer fram.
           Fiskiskip sem leyfi hafa til veiða í atvinnuskyni, sbr. [4]lög nr.
   38/1990, önnur en vinnsluskip, svo og fiskmarkaðir sem aðeins selja
   sjávarafla í heildsölu, skulu hafa starfsleyfi.
           Fiskistofa veitir vinnsluleyfi og starfsleyfi samkvæmt þessari
   grein að uppfylltum kröfum um hreinlæti, hönnun og búnað, sbr. 15. gr. ef
   við á, og samning við faggilta skoðunarstofu, sbr. 16. gr. Vinnsluleyfi
   skal binda vinnslu tilgreindra afurða.
           Óheimilt er að veiða, vinna eða geyma sjávarafurðir án vinnslu-
   eða starfsleyfis.
           Fiskistofa heldur skrá yfir vinnslu- og starfsleyfishafa sem skal
   senda til sjávarútvegsráðuneytis, Eftirlitsstofnunar EFTA og annarra
   erlendra eftirlitsaðila sem þess óska.
           Ráðherra getur sett nánari reglur um veitingu leyfa og skráningu
   þeirra.

                                    15. gr.
           Forsvarsmenn vinnslustöðva bera ábyrgð á því að sett sé á fót og
   starfrækt innra eftirlit^1) með vinnslunni og starfseminni til þess að
   tryggja að hvort tveggja sé í samræmi við ákvæði laga þessara og
   reglugerða settra samkvæmt þeim. Innra eftirlit fyrirtækisins skal miðast
   við eðli og umfang vinnslunnar og starfseminnar og byggt á eftirfarandi
   meginatriðum:

           1. Að skráð séu með tilliti til eðlis starfseminnar þau atriði sem
           farið geta úrskeiðis eða valdið skaða á afurðum, svo sem við
           veiðar, vinnslu, flutning eða geymslu.
           2. Að á staðnum sé starfsmaður með sérþekkingu á viðkomandi
           vinnslu og fyrir hendi séu skráðar vinnureglur, lýsing á skiptingu
           ábyrgðar í viðkomandi fyrirtæki og til hvaða aðgerða grípa skuli
           sé aðstæðum ábótavant eða ef sjávarafurðir uppfylla ekki settar
           kröfur.
           3. Að tekin séu reglulega sýni í framleiðslunni til greiningar á
           viðurkenndri rannsóknastofu til að sannprófa að aðferðir við þrif
           og gerileyðingu séu fullnægjandi.
           4. Að haldin sé aðgengileg skrá um afla, vinnslu og birgðir.
           5. Að teknar séu upp skráðar vinnureglur til að fylgjast með og
           hafa stjórn á þeim atriðum sem getið er í 1. 4. tölul.

           Niðurstöður eftirlits, rannsókna og prófana skal varðveita a.m.k.
   einu ári lengur en geymsluþol vörunnar segir til um, þó aldrei skemur en í
   tvö ár.

   ^1)Rg. 588/1997.

                                    16. gr.
           Öllum starfs- og vinnsluleyfishöfum, sbr. 14. gr., er skylt að
   hafa samning við faggilta skoðunarstofu. Ráðherra er þó heimilt að veita
   undanþágur frá þessu skilyrði mæli sérstakar ástæður með því.
           Fiskistofa veitir skoðunarstofum starfsleyfi hafi þær sótt um eða
   hlotið faggildingu frá faggildingarsviði Löggildingarstofu eða öðrum
   viðurkenndum faggildingaraðila á Evrópska efnahagssvæðinu og að uppfylltum
   skilyrðum laga þessara og reglugerða settra samkvæmt þeim.
           Skoðunarstofur skulu vera óháðar öllum hlutaðeigandi aðilum.
   Skoðunarstofa og starfsfólk hennar má ekki taka þátt í störfum sem geta
   haft áhrif á sjálfstæði dómgreindar eða ráðvendni þeirra varðandi
   skoðunarstarfsemina. Allir hagsmunaaðilar skulu geta sótt þjónustu til
   skoðunarstofa. Ekki skulu vera óréttlát skilyrði fjárhagslega eða af öðrum
   toga. Starfsemi stofunnar skal hagað með þeim hætti að viðskiptavinum sé
   ekki mismunað.
           Skoðunarstofur skulu fylgjast reglulega með húsnæði, ástandi
   skipa, hreinlæti, búnaði og innra eftirliti vinnsluleyfishafa.
           Skoðunarstofur rækja eftirlit sitt á vegum Fiskistofu sem fylgist
   með starfi þeirra og sannreynir að þær ræki skyldur sínar á fullnægjandi
   hátt, enda skulu þær veita Fiskistofu upplýsingar um starfsemi og ástand
   fyrirtækja á þann hátt sem Fiskistofa ákveður.
           Verði misbrestur á að skoðunarstofur ræki skyldur sínar, vanræki
   þær upplýsingaskyldu sína eða gefi rangar upplýsingar veitir Fiskistofa
   áminningu eða sviptir þær starfsleyfi ef sakir eru miklar.
           Ráðherra setur nánari reglur um innra eftirlit og starfsemi
   skoðunarstofa. Ráðherra getur meðal annars sett reglur um framkvæmd
   skoðana til að tryggja samræmi þeirra.

                                    17. gr.
           Forsvarsmönnum starfs- og vinnsluleyfishafa, sbr. 14. gr., er
   skylt að veita Fiskistofu og samningsbundinni skoðunarstofu allar þær
   upplýsingar og þá aðstoð sem nauðsynleg er við framkvæmd eftirlits og
   skoðunar, þar með talinn aðgang að hverjum þeim stað þar sem sjávarafurðir
   eru unnar eða geymdar. Fiskistofa og skoðunarstofur fara með upplýsingar
   þær sem leynt eiga að fara sem trúnaðarmál.
           Starfsmönnum Eftirlitsstofnunar EFTA er heimilt í samráði við
   Fiskistofu að gera vettvangskannanir hjá þeim aðilum sem falla undir
   ákvæði þessara laga og reglugerða settra með stoð í þeim til þess að ganga
   úr skugga um að ákvæði þeirra séu virt. Fiskistofa getur heimilað erlendum
   eftirlitsaðilum sambærilegar vettvangskannanir. Íslensk yfirvöld skulu
   veita þessum eftirlitsmönnum alla nauðsynlega aðstoð við að gegna skyldum
   sínum.
           Skylt er að láta skoðunarstofu og Fiskistofu í té án endurgjalds
   sýni af sjávarafurðum til rannsókna.

                                    18. gr.
           Fiskistofa gefur út opinber útflutningsvottorð fyrir sjávarafurðir
   sé þess krafist.

                                    19. gr.
           Fiskistofu er heimilt að láta stöðva vinnslu og dreifingu
   sjávarafurða, eldisafurða og afurða vatna- og hafbeitarfisks sem brjóta í
   bága við ákvæði II. kafla laga þessara og reglugerða sem settar eru
   samkvæmt honum. Enn fremur er heimilt að láta innkalla afurðir sem dreift
   hefur verið, enda liggi fyrir rökstuddur grunur um að þær brjóti í bága
   við ákvæði laga þessara og reglna settra samkvæmt þeim.
           Eigandi sjávarafurða ber allan kostnað af nauðsynlegum ráðstöfunum
   til að framfylgja ákvæðum þessarar greinar.

                                    20. gr.
           Ákvarði Fiskistofa að sjávarafurðir séu óhæfar til manneldis eða
   fóðurs ber eiganda vinnslunnar eða útflytjanda að eyða vörunni innan
   þriggja mánaða frá dagsetningu ákvörðunar þar um.
           Fiskistofu er þó heimilt í sérstökum tilvikum að ákveða að hagnýta
   megi sjávarafurðirnar til annarrar framleiðslu.

                                   IV. kafli.
                          Innflutningur sjávarafurða.
           Innflutningur frá ríkjum innan Evrópska efnahagssvæðisins.
                                    21. gr.
           Innflytjandi sjávarafurða sem fluttar eru til Íslands frá ríkjum
   innan Evrópska efnahagssvæðisins skal tilkynna Fiskistofu um komu sendinga
   með hæfilegum fyrirvara.
           Vinnsluleyfishafi, sbr. 14. gr., eða annar viðtakandi þessara
   sjávarafurða skal halda dagbók yfir mótteknar sendingar og ganga úr skugga
   um að samræmi sé milli þeirra og meðfylgjandi skjala. Varðveita skal
   vottorð og önnur skilríki þeim viðkomandi í eitt ár svo að unnt sé að
   framvísa þeim að kröfu eftirlitsaðila.
           Fiskistofu er heimil skyndiskoðun á þessum sjávarafurðum og
   sýnataka til rannsókna.
           Fiskistofa skal tilkynna viðkomandi ef hún óskar eftir að skoða
   vöruna eða taka sýni af henni til rannsókna. Berist viðtakanda ekki slík
   tilkynning áður en losun hefst er honum heimilt að ráðstafa sendingunni
   til vinnslu eða umpökkunar hjá viðurkenndum vinnsluleyfishafa. Afla
   fiskiskipa frá ríkjum innan Evrópska efnahagssvæðisins, sem landað er hér
   á landi, skal skoða á sama hátt og afla íslenskra skipa.
           Fiskistofa skal leggja áætlun um fjölda skyndiskoðana og nánari
   tilhögun þeirra fyrir Eftirlitsstofnun EFTA.

           Innflutningur frá ríkjum utan Evrópska efnahagssvæðisins.
                                    22. gr.
           Allur innflutningur lifandi fisks og fiskafurða, að meðtöldu
   fiskimjöli, frá ríkjum utan Evrópska efnahagssvæðisins skal fara um
   landamærastöðvar eða hafnir sem heimild hafa fyrir innflutningi, sbr. V.
   kafla þessara laga. Heimilt er að landa [ferskum]^1) afla fiskiskipa utan
   landamærastöðva og skal skoða hann á sama hátt og afla íslenskra skipa.
           Sjávarútvegsráðuneytið getur veitt undanþágu frá 1. mgr. ef
   sérstakar ástæður réttlæta slíkt eða ef fram kemur rökstudd beiðni þar að
   lútandi frá yfirvöldum í ríkjum innan Evrópska efnahagssvæðisins.
           Innflutningur á sjávarafurðum frá ríkjum utan Evrópska
   efnahagssvæðisins er aðeins heimill frá þeim framleiðendum [og
   vinnsluskipum]^1) sem hlotið hafa viðurkenningu þess efnis að framleiðsla
   og eftirlit með sjávarafurðum uppfylli kröfur Evrópska efnahagssvæðisins.

   ^1)[5]L. 134/1998, 2. gr.

                                    23. gr.
           Sjávarútvegsráðuneytið heldur skrá yfir þá aðila sem hlotið hafa
   viðurkenningu, sbr. 3. mgr. 22. gr. Birta skal þessa skrá í
   Stjórnartíðindum.^1)
           Einnig skal birta mánaðarlega þær breytingar sem verða á henni.

   ^1)Augl. 745/1998.

                                 Öryggisákvæði.
                                    24. gr.
           Í þeim tilfellum þegar sjúkdómur eða annað, sem kann að stofna
   heilbrigði almennings eða heilbrigði dýra í alvarlega hættu, kemur upp eða
   breiðist út á yfirráðasvæði annars ríkis eða ef einhver önnur alvarleg
   ástæða er varðar heilbrigði manna og dýra réttlætir slíkt getur ráðuneytið
   án fyrirvara stöðvað innflutning frá viðkomandi ríki eða sett sérstök
   skilyrði fyrir innflutningi.

                                   V. kafli.
                               Landamærastöðvar.
                                    25. gr.
           Eftirlitsmenn Fiskistofu eða aðrir þar til bærir eftirlitsaðilar
   annast eftirlit með innflutningi sjávarafurða frá ríkjum utan Evrópska
   efnahagssvæðisins. Í því skyni skal setja á fót landamærastöðvar þar sem
   starfi eftirlitsmenn sem eru sérþjálfaðir til þessara starfa og séu
   ábyrgir fyrir nauðsynlegum skoðunum á sjávarafurðum sem um stöðvarnar
   fara.
           Tilkynna skal Fiskistofu fyrir fram um slíkan innflutning þar sem
   getið er um magn, tegund, áfangastað og hvenær áætlað er að sending
   berist.

                                    26. gr.
           Á landamærastöðvum eða í þeim höfnum sem heimild hafa fengið fyrir
   innflutningi skal fara fram athugun á skjölum og samanburður á þeim og
   sendingu til að sannreyna uppruna hennar og ákvörðunarstað og að sendingin
   sé frá vinnslustöð [eða vinnsluskipi]^1) sem er á skrá ráðuneytisins yfir
   viðurkennda aðila, sbr. 23. gr. þessara laga.
           Eftirlitsmaður skal kanna ástand afurðanna og taka sýni til
   rannsókna á rannsóknastofu. Skal hann í þeim efnum fylgja gildandi reglum
   um tíðni skoðana og um sýnatökur. Komi í ljós við skynmat eða rannsókn að
   þær séu óhæfar til manneldis skal eyða þeim. Heimilt er þó að endursenda
   afurðina að fengnu leyfi yfirvalda í framleiðslulandi eða að nýta hana í
   fiskimjöl, enda sé hún laus við eiturefni.
           Innflytjandi er ábyrgur fyrir þeim kostnaði sem getur fallið til
   við að endursenda vöru, geyma hana, taka til annarra nota eða eyða henni.
           Í tollvörugeymslu skal fara fram athugun á skjölum og samanburður
   á þeim og sendingu.

   ^1)[6]L. 134/1998, 2. gr.

                                    27. gr.
           Innflytjandi eða annar viðtakandi sjávarafurða sem koma frá ríkjum
   utan Evrópska efnahagssvæðisins skal tilkynna Fiskistofu með hæfilegum
   fyrirvara hvert afurðirnar verða sendar og tilgreina magn, tegund og
   hvenær áætlað er að þær berist.

                     Um gjaldtöku fyrir landamæraeftirlit.
                                    28. gr.
           Fiskistofa skal innheimta gjald til að bera uppi kostnað af
   eftirliti með sjávarafurðum frá viðurkenndum framleiðendum [og
   vinnsluskipum]^1) utan Evrópska efnahagssvæðisins.
           Fyrir hvert tonn af fyrstu 100 tonnum af innfluttum sjávarafurðum
   úr sömu sendingu skal greiða 405 kr. Fyrir hvert tonn þar umfram skal
   lækka gjaldið í 202 kr. Þó skal gjald af heilfrystum fiski sem aðeins
   hefur verið slægður lækka í 121 kr. fyrir hvert tonn. Fyrir hverja
   sendingu skal þó aldrei greiða minna en 2.460 kr.
           Heimilt er að breyta framangreindum gjöldum með tilliti til
   breytinga á meðalgengi Evrópumyntar (ECU). Grunngjaldið er miðað við gengi
   Evrópumyntar í mars 1997 eða 81 kr. Gjaldið greiðist af innflytjanda
   afurðanna og greiðist þar sem eftirlitið fer fram eða á landamærastöð.
           Innflytjanda sjávarafurða eða öðrum aðila sem óskar eftir aðgangi
   að tollvörugeymslu ber að greiða fyrir eftirlit þar. Heimilt er að
   innheimta gjaldið áður en afurðir eru fluttar í tollvörugeymslu.

   ^1)[7]L. 134/1998, 2. gr.

                                    29. gr.
           Ráðherra setur með reglugerð nánari ákvæði um fjölda
   landamærastöðva, staðsetningu þeirra, rekstur, búnað, útgáfu vottorða,
   tíðni skoðana, sýnatökur og rannsóknir. Með reglugerð skal einnig kveðið á
   um hvaða sendingar séu undanþegnar skoðunum og um nánara fyrirkomulag við
   gjaldtöku, þar á meðal um lækkunarheimildir og innheimtu.

                                   VI. kafli.
                                  Ýmis ákvæði.
                                    30. gr.
           Uppfylli vinnslu- eða starfsleyfishafi ekki ákvæði II. kafla, 15.
   gr. um innra eftirlit og 16. gr. er Fiskistofu heimilt að svipta hann
   vinnsluleyfi eða starfsleyfi og jafnframt að loka viðkomandi fyrirtæki með
   innsigli. Fái skip ekki vinnsluleyfi eða starfsleyfi, sbr. 14. gr., eða sé
   svipt því er Fiskistofu heimilt að svipta það veiðileyfi.
           Áður en til sviptingar kemur skv. 1. mgr. skal gefa viðkomandi
   kost á að skýra mál sitt og veita honum sanngjarnan frest til úrbóta.
           Veiti starfs- eða vinnsluleyfishafi Fiskistofu eða skoðunarstofu
   ekki nauðsynlegar upplýsingar eða aðstoð við framkvæmd eftirlits eða
   skoðun, sbr. 17. gr., getur Fiskistofa svipt viðkomandi starfs- eða
   vinnsluleyfi.

                                    31. gr.
           Ráðherra er heimilt að setja með reglugerð^1) nánari ákvæði um
   efni þessara laga og að ákveða gjald fyrir þjónustu sem Fiskistofa veitir
   á grundvelli þeirra. Gjaldið skal ekki vera hærra en sem nemur kostnaði af
   þjónustunni.
           Gjald Fiskistofu fyrir viðurkenningu á skoðunarstofu skal vera
   200.000 kr.

   ^1)Rg. 429/1992, sbr. 588/1997. Rg. 163/1996. Rg. 342/1996. Rg. 450/1997.
   Rg. 162/1998.

                                  VII. kafli.
                                   Viðurlög.
                                    32. gr.
           Fyrir brot á ákvæðum laga þessara eða reglugerða settra með stoð í
   þeim sem framin eru af ásetningi eða gáleysi skal refsa með sektum eða
   fangelsi ef miklar sakir eru.

                                    33. gr.
           Rannsókn brota á lögum þessum fer að hætti opinberra mála.

                                    34. gr.
           Lög þessi öðlast þegar gildi
           Þrátt fyrir 1. mgr. taka IV. og V. kafli þessara laga um
   innflutning sjávarafurða og landamærastöðvar gildi [1. janúar 1999].^1)

   ^1)[8]L. 121/1998, 1. gr.

                            Ákvæði til bráðabirgða.
           [Til og með 31. desember 1999]^1) skal sjávarútvegsráðherra veita
   leyfi fyrir innflutningi lifandi fiska, skrápdýra, liðdýra eða lindýra,
   sem lifa í söltu vatni, að uppfylltum settum skilyrðum. Ráðuneytið skal
   leita umsagnar yfirdýralæknis um leyfisveitingarnar og hafa hliðsjón af
   lögum um innflutning dýra eftir því sem við getur átt.

   ^1)[9]L. 134/1998, 3. gr.

References

   Visible links
   1. http://www.althingi.is/dba-bin/lawformpr.pl?lnr=1998055
   2. file:///altext/stjt/1998.134.html
   3. file://1990038.html
   4. file://1990038.html
   5. file:///altext/stjt/1998.134.html
   6. file:///altext/stjt/1998.134.html
   7. file:///altext/stjt/1998.134.html
   8. file:///altext/stjt/1998.121.html
   9. file:///altext/stjt/1998.134.html
