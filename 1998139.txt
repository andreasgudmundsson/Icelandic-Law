
   --------------------------------------------------------------------------

                      Lög um gagnagrunn á heilbrigðissviði

                           1998 nr. 139 22. desember

   --------------------------------------------------------------------------

   Tóku gildi 30. desember 1998. Breytt með [2]l. 77/2000 (tóku gildi 1. jan.
                                     2001).

                            I. kafli. Almenn ákvæði.
                                1. gr. Markmið.
 Markmið með lögum þessum er að heimila gerð og starfrækslu miðlægs gagnagrunns
með ópersónugreinanlegum heilsufarsupplýsingum í þeim tilgangi að auka þekkingu
              til þess að bæta heilsu og efla heilbrigðisþjónustu.
                               2. gr. Gildissvið.
Lög þessi taka til gerðar og starfrækslu miðlægs gagnagrunns á heilbrigðissviði.
         Lögin taka ekki til sjúkraskrárkerfa einstakra heilbrigðis- og
 rannsóknastofnana, gagnasafna vegna vísindarannsókna á einstökum sjúkdómum eða
 sjúkdómaflokkum eða skráa sem stjórnvöld á sviði heilbrigðis- og tryggingamála
  halda um notendur heilbrigðisþjónustu og rekstur heilbrigðiskerfisins. Lögin
            taka ekki til vörslu, meðferðar eða aðgangs að lífsýnum.
                             3. gr. Skilgreiningar.
                             Í lögum þessum merkir:
         1. Gagnagrunnur á heilbrigðissviði: Safn gagna er hefur að geyma
  heilsufarsupplýsingar sem skráðar eru á samræmdan kerfisbundinn hátt í einn
    miðlægan gagnagrunn sem ætlaður er til úrvinnslu og upplýsingamiðlunar.
          2. Persónuupplýsingar: Allar upplýsingar um persónugreindan eða
 persónugreinanlegan einstakling. Maður telst persónugreinanlegur ef unnt er að
persónugreina hann, beint eða óbeint, svo sem með tilvísun í kennitölu eða einn
  eða fleiri þætti sem sérkenna hann í líkamlegu, lífeðlisfræðilegu, andlegu,
                efnalegu, menningarlegu eða félagslegu tilliti.
    3. Ópersónugreinanlegar upplýsingar: Upplýsingar um einstakling sem ekki er
              persónugreinanlegur samkvæmt skilgreiningu 2. tölul.
       4. Dulkóðun: Umbreyting orða eða talna í óskiljanlega runu af táknum.
     5. Dulkóðun í eina átt: Umbreyting orða eða talna í óskiljanlega runu af
         táknum sem ekki er hægt að rekja til baka með greiningarlykli.
    6. Heilsufarsupplýsingar: Upplýsingar er varða heilsu einstaklinga, þ.m.t.
                          erfðafræðilegar upplýsingar.
    7. Erfðafræðilegar upplýsingar: Hvers kyns upplýsingar sem varða erfanlega
 eiginleika einstaklings eða erfðamynstur slíkra eiginleika innan hóps skyldra
 einstaklinga, enn fremur allar upplýsingar sem varða flutning erfðaupplýsinga
 (erfðavísa) er lúta að eiginleikum sem ákvarða sjúkdóma og heilsu einstaklings
 og hóps skyldra einstaklinga án tillits til þess hvort unnt er að greina þessa
                              eiginleika eða ekki.

     II. kafli. Rekstrarleyfi og nefnd um gerð og starfrækslu gagnagrunns á
                               heilbrigðissviði.
             4. gr. Veiting rekstrarleyfis og greiðslur leyfishafa.
 Gerð og starfræksla gagnagrunns á heilbrigðissviði eru einungis heimilar þeim
             sem fengið hefur rekstrarleyfi samkvæmt lögum þessum.
  Að fenginni umsókn er heilbrigðisráðherra heimilt að veita rekstrarleyfi til
  gerðar og starfrækslu gagnagrunns á heilbrigðissviði samkvæmt nánari ákvæðum
                                 laga þessara.
 Rekstrarleyfishafi skal greiða gjald fyrir veitingu rekstrarleyfis til þess að
 mæta kostnaði við undirbúning og útgáfu þess. Leyfishafi skal jafnframt árlega
greiða gjald sem nemur kostnaði af starfi nefndar skv. 6. gr. og öðrum kostnaði
     sem tengist þjónustu og eftirliti með starfrækslunni, þ.m.t. eftirliti
     [Persónuverndar]^1) sem starfar samkvæmt lögum um skráningu og meðferð
       persónuupplýsinga, og kostnaði við útgáfu og kynningu skv. 8. gr.
    Rekstrarleyfishafi skal greiða allan kostnað við vinnslu upplýsinga til
                 flutnings í gagnagrunn, sbr. 8. tölul. 5. gr.
   Ráðherra og rekstrarleyfishafa er heimilt að semja um frekari greiðslur í
  ríkissjóð og skal þeim varið til eflingar heilbrigðisþjónustu, rannsókna og
                                    þróunar.
                             ^1)[3]L. 77/2000, 46. gr.
                      5. gr. Skilyrði rekstrarleyfis o.fl.
 Rekstrarleyfi til gerðar og starfrækslu gagnagrunns á heilbrigðissviði er háð
                            eftirfarandi skilyrðum:
               1. Gagnagrunnurinn sé alfarið staðsettur hér á landi.
    2. Tækni-, öryggis- og skipulagslýsing uppfylli kröfur [Persónuverndar].^1)
   3. Skráning og úrvinnsla heilsufarsupplýsinga sé framkvæmd eða henni stjórnað
            af fólki með starfsréttindi á sviði heilbrigðisþjónustu.
   4. Fyrir liggi ítarlegar upplýsingar um starfssvið og verkefni umsækjanda um
                                 rekstrarleyfi.
      5. Fyrir liggi ítarleg verkáætlun umsækjanda sem uppfyllir skilyrði og
             markmið laga þessara um verktilhögun og verkframvindu.
   6. Starfræksla gagnagrunnsins sé fjárhagslega aðskilin frá annarri starfsemi
                              rekstrarleyfishafa.
    7. Heilbrigðis- og tryggingamálaráðuneyti og landlæknir eigi ætíð aðgang að
 tölfræðilegum upplýsingum úr gagnagrunninum í aðgengilegu formi, þannig að þær
    nýtist til gerðar heilbrigðisskýrslna, áætlana, stefnumótunar og annarra
                          verkefna fyrrgreindra aðila.
         8. Rekstrarleyfishafi greiði allan kostnað við vinnslu upplýsinga
heilbrigðisstofnana og sjálfstætt starfandi heilbrigðisstarfsmanna til flutnings
   í gagnagrunninn. Upplýsingarnar skulu unnar þannig að þær uppfylli þarfir
   viðkomandi stofnunar eða sjálfstætt starfandi heilbrigðisstarfsmanns fyrir
 samræmt upplýsingakerfi, þarfir sérgreina og þarfir heilbrigðisyfirvalda, sbr.
               7. tölul., og að þær nýtist við vísindarannsóknir.
     9. Rekstrarleyfi sé tímabundið og ekki veitt til lengri tíma en 12 ára í
                                     senn.
    10. Rekstrarleyfishafi afhendi nefnd skv. 6. gr. afrit af gagnagrunninum og
skal afritið uppfært reglulega samkvæmt nánari ákvörðun í rekstrarleyfi. Afritið
skal geymt í bankahólfi eða á annan tryggilegan hátt samkvæmt nánari ákvörðun í
                                 rekstrarleyfi.
         11. Rekstrarleyfishafi skal tryggja að þegar leyfistíma lýkur fái
 heilbrigðis- og tryggingamálaráðuneytið, eða sá sem ráðherra felur starfrækslu
gagnagrunnsins, ótímabundin afnot af öllum hugbúnaði og réttindum sem nauðsynleg
                eru til viðhalds og starfrækslu gagnagrunnsins.
  Ráðherra getur bundið rekstrarleyfi frekari skilyrðum en að framan greinir.
Þegar leyfistíma lýkur samkvæmt ákvæðum í rekstrarleyfi tekur ráðherra ákvörðun
      um starfrækslu gagnagrunnsins að fengnu áliti nefndar skv. 6. gr. og
[Persónuverndar].^1) Sama gildir ef rekstrarleyfi er afturkallað eða leyfishafi
            er sviptur rekstrarleyfi samkvæmt ákvæðum laga þessara.
Rekstrarleyfi og gagnagrunnur samkvæmt lögum þessum eru hvorki framseljanleg né
  aðfararhæf. Óheimilt er að setja rekstrarleyfi eða gagnagrunn til tryggingar
                              fjárskuldbindingum.
                             ^1)[4]L. 77/2000, 46. gr.
      6. gr. Nefnd um gerð og starfrækslu gagnagrunns á heilbrigðissviði.
  Ráðherra skal skipa nefnd um gerð og starfrækslu gagnagrunns samkvæmt lögum
þessum. Nefndin skal skipuð þremur mönnum og þremur til vara til fjögurra ára í
senn. Skal einn þeirra vera heilbrigðisstarfsmaður með þekkingu á faraldsfræði,
  annar skal hafa þekkingu á sviði upplýsinga- og/eða tölvunarfræði. Sá þriðji
 skal vera lögfræðingur og skal hann vera formaður nefndarinnar. Varamenn skulu
                            uppfylla sömu skilyrði.
 Hlutverk nefndarinnar er að sjá um að gerð og starfræksla gagnagrunnsins sé í
samræmi við ákvæði laga þessara og reglugerða sem settar eru á grundvelli þeirra
 og skilyrði sem sett eru í rekstrarleyfi, að því leyti sem ekki er um að ræða
   lögbundið hlutverk [Persónuverndar].^1) Nefndin skal hafa umsjón með gerð
 samninga rekstrarleyfishafa annars vegar og heilbrigðisstofnana og sjálfstætt
      starfandi heilbrigðisstarfsmanna hins vegar. Hún skal gæta hagsmuna
        heilbrigðisyfirvalda, heilbrigðisstofnana, sjálfstætt starfandi
heilbrigðisstarfsmanna og vísindamanna við gerð samninganna. Þar skal m.a. samið
   um endurgjald rekstrarleyfishafa skv. 4. mgr. 4. gr. og endurgjald í formi
  aðgangs heilbrigðisstofnana, sjálfstætt starfandi heilbrigðisstarfsmanna og
  starfsmanna þeirra að upplýsingum úr gagnagrunninum vegna vísindarannsókna.
 Nefndin skal veita heilbrigðis- og tryggingamálaráðuneyti og landlækni ráðgjöf
 varðandi nýtingu upplýsinga úr gagnagrunninum. Verði rekstrarleyfi afturkallað
 eða leyfishafi sviptur rekstrarleyfi skal nefndin starfrækja gagnagrunninn uns
ráðherra hefur tekið ákvörðun um starfrækslu hans til frambúðar, sbr. 3. mgr. 5.
                                      gr.
 Nefndinni skal séð fyrir starfsmönnum og starfsaðstöðu. Nefndin skal afla sér
                  sérfræðiaðstoðar eftir því sem þurfa þykir.
Nefndin skal tafarlaust gera ráðherra og [Persónuvernd]^1) viðvart ef hún telur
                 að misfellur séu á starfrækslu gagnagrunnsins.
     Nefndin skal eigi síðar en 1. mars ár hvert skila ráðherra skýrslu um
                   starfrækslu gagnagrunnsins undangengið ár.
                             ^1)[5]L. 77/2000, 46. gr.

                         III. kafli. Söfnun upplýsinga.
                 7. gr. Aðgengi að upplýsingum úr sjúkraskrám.
        Að fengnu samþykki heilbrigðisstofnana eða sjálfstætt starfandi
heilbrigðisstarfsmanna er heimilt að afhenda rekstrarleyfishafa upplýsingar, sem
    unnar eru úr sjúkraskrám, til flutnings í gagnagrunn á heilbrigðissviði.
   Heilbrigðisstofnanir skulu hafa samráð við læknaráð og faglega stjórnendur
  viðkomandi stofnunar áður en gengið er til samninga við rekstrarleyfishafa.
  Við meðferð skráa, annarra gagna og upplýsinga skal fylgt þeim skilyrðum sem
[Persónuvernd]^1) metur nauðsynleg hverju sinni. Persónuauðkenni skulu dulkóðuð
        fyrir flutning í gagnagrunninn þannig að tryggt sé að starfsmenn
    rekstrarleyfishafa vinni einungis með ópersónugreinanlegar upplýsingar.
       Starfsmenn viðkomandi heilbrigðisstofnana eða sjálfstætt starfandi
   heilbrigðisstarfsmanna skulu búa upplýsingar til flutnings í gagnagrunn á
  heilbrigðissviði. Heilsufarsupplýsingar skal flytja í dulkóðuðu formi til að
   tryggja öryggi þeirra. Persónuauðkenni skulu dulkóðuð í eina átt, þ.e. með
        dulkóðun sem ekki er hægt að rekja til baka með greiningarlykli.
[Persónuvernd]^1) skal annast frekari dulkóðun persónuauðkenna með þeim aðferðum
                    sem hún telur tryggja persónuvernd best.
  Um aðgang að upplýsingum úr sjúkraskrám fer að öðru leyti samkvæmt lögum um
    réttindi sjúklinga, læknalögum, lögum um heilbrigðisþjónustu og lögum um
                    skráningu og meðferð persónuupplýsinga.
                             ^1)[6]L. 77/2000, 46. gr.
                           8. gr. Réttindi sjúklings.
Sjúklingur getur hvenær sem er óskað eftir því að upplýsingar um hann verði ekki
  fluttar í gagnagrunn á heilbrigðissviði. Beiðni sjúklings getur varðað allar
  upplýsingar sem þegar liggja fyrir um hann í sjúkraskrám eða kunna að verða
 skráðar eða nánar tilteknar upplýsingar. Skylt er að verða við slíkri beiðni.
  Sjúklingur skal tilkynna landlækni um ósk sína. Landlæknir skal annast gerð
   eyðublaða fyrir slíkar tilkynningar og sjá til þess að þau liggi frammi á
   heilbrigðisstofnunum og hjá sjálfstætt starfandi heilbrigðisstarfsmönnum.
   Landlæknir skal sjá til þess að dulkóðuð skrá yfir viðkomandi sjúklinga sé
      ávallt aðgengileg þeim sem annast flutning upplýsinga í gagnagrunn á
                               heilbrigðissviði.
Landlæknir skal sjá til þess að upplýsingar um gagnagrunn á heilbrigðissviði og
um rétt sjúklings skv. 1. mgr. séu aðgengilegar almenningi. Heilbrigðisstofnanir
  og sjálfstætt starfandi heilbrigðisstarfsmenn skulu hafa þessar upplýsingar
                  aðgengilegar sjúklingum í húsakynnum sínum.

         IV. kafli. Aðgengi að gagnagrunni, hagnýting upplýsinga o.fl.
       9. gr. Aðgengi heilbrigðisyfirvalda að upplýsingum í gagnagrunni á
                               heilbrigðissviði.
    Heilbrigðis- og tryggingamálaráðuneyti og landlæknir eiga ávallt rétt á
tölfræðilegum upplýsingum úr gagnagrunni á heilbrigðissviði í aðgengilegu formi
 þannig að þær nýtist til gerðar heilbrigðisskýrslna, áætlana, stefnumótunar og
 annarra verkefna þeirra. Upplýsingar skulu látnar fyrrgreindum aðilum í té án
                                  endurgjalds.
               10. gr. Hagnýting gagnagrunns á heilbrigðissviði.
    Upplýsingar, sem skráðar eru eða aflað er með úrvinnslu í gagnagrunni á
    heilbrigðissviði, má nýta til þess að þróa nýjar eða bættar aðferðir við
 heilsueflingu, forspá, greiningu og meðferð sjúkdóma, til að leita hagkvæmustu
  leiða í rekstri heilbrigðiskerfa og í þágu skýrslugerðar á heilbrigðissviði.
Rekstrarleyfishafa skal heimil vinnsla í gagnagrunni á heilbrigðissviði úr þeim
heilsufarsupplýsingum úr sjúkraskrám sem þar eru skráðar, enda sé þess gætt við
       úrvinnslu og samtengingu upplýsinga að ekki sé unnt að tengja þær
   persónugreinanlegum einstaklingum. Rekstrarleyfishafi skal móta verklag og
vinnuferli sem uppfylla skilyrði [Persónuverndar]^1) til að tryggja persónuvernd
 við samtengingu upplýsinga úr gagnagrunni á heilbrigðissviði, gagnagrunni með
     ættfræðiupplýsingum og gagnagrunni með erfðafræðilegum upplýsingum. Um
samtengingu upplýsinga í gagnagrunni á heilbrigðissviði við aðra gagnagrunna en
fyrrgreinda fer samkvæmt ákvæðum laga um skráningu og meðferð persónuupplýsinga.
  Óheimilt er að veita upplýsingar um einstaklinga og skal það m.a. tryggt með
                              aðgangstakmörkunum.
       Rekstrarleyfishafa er óheimilt að veita beinan aðgang að gögnum í
                                gagnagrunninum.
 Rekstrarleyfishafa er á leyfistíma heimil fjárhagsleg hagnýting upplýsinga úr
       gagnagrunninum með þeim skilyrðum sem sett eru í lögum þessum og í
                                 rekstrarleyfi.
 Gagnagrunn á heilbrigðissviði má eigi flytja úr landi og úrvinnsla úr honum má
                        einungis fara fram hér á landi.
                             ^1)[7]L. 77/2000, 46. gr.
                             11. gr. Þagnarskylda.
    Starfsmenn í þjónustu rekstrarleyfishafa, þ.m.t. verktakar, eru bundnir
  þagnarskyldu um atriði sem þeir komast að við störf sín og leynt skulu fara
samkvæmt lögum eða eðli máls. Skulu þeir undirrita þagnarheit áður en þeir taka
            til starfa. Þagnarskylda helst þótt látið sé af starfi.

                              V. kafli. Eftirlit.
    12. gr. Eftirlit með gerð og starfrækslu gagnagrunns á heilbrigðissviði.
     [Persónuvernd]^1) hefur eftirlit með gerð og starfrækslu gagnagrunns á
  heilbrigðissviði að því er varðar skráningu og meðferð persónuupplýsinga og
 öryggi gagna í gagnagrunninum og annast eftirlit með því að þeim skilmálum sem
                              hún setur sé fylgt.
  Nefnd um starfrækslu gagnagrunns skv. 6. gr. skal hafa umsjón með því að við
  starfrækslu gagnagrunns á heilbrigðissviði sé í hvívetna fylgt ákvæðum laga
þessara og reglugerða settra samkvæmt þeim og skilyrðum rekstrarleyfis. Nefndin
 skal fylgjast með öllum fyrirspurnum og úrvinnslu úr gagnagrunninum. Hún skal
  reglulega senda vísindasiðanefnd skrá um allar fyrirspurnir sem gerðar eru í
             gagnagrunninum, ásamt upplýsingum um fyrirspyrjendur.
    Ráðherra skal setja reglugerð^2) um þverfaglega siðanefnd sem meta skal
 rannsóknir sem gerðar eru innan fyrirtækis rekstrarleyfishafa og fyrirspurnir
sem berast. Mat nefndarinnar verður að hafa leitt í ljós að engin vísindaleg eða
  siðfræðileg sjónarmið mæli gegn framkvæmd rannsókna eða vinnslu fyrirspurna.
                   ^1)[8]L. 77/2000, 46. gr. ^2)[9]Rg. 32/2000.

                    VI. kafli. Refsingar og önnur viðurlög.
                      13. gr. Afturköllun rekstrarleyfis.
Ráðherra getur afturkallað rekstrarleyfi samkvæmt lögum þessum ef leyfishafi eða
 starfsmenn hans brjóta gegn ákvæðum laganna, skilyrðum leyfis er ekki fullnægt
   eða rekstrarleyfishafi verður ófær um að starfrækja gagnagrunninn. Brjóti
leyfishafi gegn ákvæðum laga þessara eða hlíti ekki skilyrðum þeim sem sett eru
 í rekstrarleyfi skal ráðherra veita honum skriflega aðvörun og hæfilegan frest
    til úrbóta. Sinni rekstrarleyfishafi ekki slíkri aðvörun skal afturkalla
   rekstrarleyfi. Sé um að ræða ásetning eða stórfellt gáleysi getur ráðherra
   afturkallað rekstrarleyfi án undanfarandi aðvörunar og frests til úrbóta.
                               14. gr. Refsingar.
  Brot á ákvæðum laga þessara varðar fésektum eða fangelsi allt að þremur árum
              nema þyngri refsing liggi við samkvæmt öðrum lögum.
   Sömu refsingu varðar enn fremur að virða ekki skilyrði sem sett eru fyrir
rekstrarleyfi samkvæmt lögum þessum eða reglugerðum settum samkvæmt þeim, svo og
 að sinna ekki boði eða banni samkvæmt lögunum eða reglugerðum settum samkvæmt
                                     þeim.
 Dæma má lögaðila til greiðslu sekta vegna brota á lögum þessum eða reglugerðum
settum samkvæmt þeim. Lögaðila má ákvarða sekt án tillits til sakar starfsmanna
                                     hans.
  Lögaðili ber ábyrgð á greiðslu sektar sem starfsmaður hans er dæmdur til að
     greiða vegna brota á lögum þessum, enda séu brot tengd starfi hans hjá
                                  lögaðilanum.
                     15. gr. Svipting rekstrarleyfis o.fl.
Rekstrarleyfishafa má, auk refsingar skv. 14. gr., svipta rekstrarleyfi með dómi
                ef um ásetning eða stórfellt gáleysi er að ræða.
Gera má upptæk með dómi tæki sem stórfelld brot á lögum þessum hafa verið framin
   með, svo og hagnað af broti, sbr. [10]69. gr. almennra hegningarlaga, nr.
                                    19/1940.
 16. gr. Tilraun og hlutdeild í brotum á lögum þessum eru refsiverðar eftir því
        sem segir í III. kafla almennra [11]hegningarlaga, nr. 19/1940.
                                 17. gr. Bætur.
 Hafi rekstrarleyfishafi, starfsmaður hans eða sá sem hann hefur falið vinnslu
upplýsinga brotið gegn ákvæðum um vernd persónuupplýsinga í lögum þessum, reglum
      sem settar eru samkvæmt þeim eða skilmálum [Persónuverndar]^1) skal
  rekstrarleyfishafi bæta hinum skráða fjárhagslegt tjón sem hann hefur orðið
 fyrir af þeim völdum. Rekstraraðila verður þó ekki gert að bæta tjón sem hann
     sannar að hvorki verður rakið til mistaka né vanrækslu af hans hálfu,
                       starfsmanna hans eða vinnsluaðila.
                            ^1)[12]L. 77/2000, 46. gr.

                            VII. kafli. Ýmis ákvæði.
                              18. gr. Reglugerðir.
    Ráðherra er heimilt að setja nánari ákvæði um framkvæmd laga þessara með
                                reglugerðum.^1)
Ráðherra skal setja reglugerð^1) um starfsemi nefndar um starfrækslu gagnagrunns
 á heilbrigðissviði, sbr. 6. gr., og um aðgangstakmarkanir skv. 2. mgr. 10. gr.
                                ^1)[13]Rg. 32/2000.
                              19. gr. Gildistaka.
                         Lög þessi öðlast þegar gildi.
   Lög þessi skulu endurskoðuð eigi síðar en 10 árum eftir gildistöku þeirra.

                            Ákvæði til bráðabirgða.
    I. Gjald rekstrarleyfishafa skv. 3. mgr. 4. gr. skal fyrsta árið byggt á
   áætluðum kostnaði við undirbúning og eftirlit með starfsemi gagnagrunns á
                               heilbrigðissviði.
II. Flutningur upplýsinga í gagnagrunn á heilbrigðissviði skal ekki hefjast fyrr
                 en sex mánuðum eftir gildistöku laga þessara.
   III. Áður en vinnsla í gagnagrunni á heilbrigðissviði hefst skal nefnd um
  starfrækslu gagnagrunns skv. 6. gr. sjá til þess að fyrir liggi úttekt óháðs
                sérfræðings á sviði öryggismála upplýsingakerfa.

References

   Visible links
   1. http://www.althingi.is/dba-bin/lawformpr.pl?lnr=1998139
   2. file://2000077.html
   3. file://2000077.html#g46
   4. file://2000077.html#g46
   5. file://2000077.html#g46
   6. file://2000077.html#g46
   7. file://2000077.html#g46
   8. file://2000077.html#g46
   9. http://www.reglugerd.is/interpro/dkm/WebGuard.nsf/key2/032-2000
  10. file://1940019.html#g69
  11. file://1940019.html
  12. file://2000077.html#g46
  13. http://www.reglugerd.is/interpro/dkm/WebGuard.nsf/key2/032-2000
