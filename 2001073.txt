
   --------------------------------------------------------------------------

         Lög um fólksflutninga, vöruflutninga og efnisflutninga á landi

                              2001 nr. 73 31. maí

   --------------------------------------------------------------------------

                         Tóku gildi 1. september 2001.
             Breytt með [2]l. 153/2001 (tóku gildi 31. des. 2001).

                            I. kafli. Almenn ákvæði.
                               1. gr. Gildissvið.
   Lög þessi gilda um fólksflutninga á landi í atvinnuskyni með bifreiðum sem
      skráðar eru fyrir níu farþega eða fleiri, sbr. þó 8. og 10. gr., og
vöruflutninga og efnisflutninga á landi í atvinnuskyni með ökutækjum, hvort sem
 um eitt ökutæki eða samtengd ökutæki er að ræða. Heimilt er að veita undanþágu
frá ákvæðum þessara laga fyrir tiltekna vöruflutninga og fyrir ákveðnar tegundir
   ökutækja eftir því sem nánar er kveðið á um í reglugerð. [Vegagerðinni er
heimilt að veita almennt leyfi skv. 4. gr. til aksturs skólabifreiða, enda þótt
                slíkar bifreiðar rúmi færri en níu farþega.]^1)
                             ^1)[3]L. 153/2001, 1. gr.
                               2. gr. Yfirstjórn.
      Samgönguráðherra fer með yfirstjórn fólksflutninga, vöruflutninga og
efnisflutninga og almenningssamgangna samkvæmt lögum þessum. Vegagerðin fer með
       framkvæmd laga þessara og stjórnvaldsreglna settra samkvæmt þeim.

                            II. kafli. Orðskýringar.
              3. gr. Merking orða í lögum þessum er sem hér segir:
         a. Almennt rekstrarleyfi: Leyfi skv. 4. gr. sem allir sem stunda
 fólksflutninga, vöruflutninga og/eða efnisflutninga gegn endurgjaldi þurfa að
                                     hafa.
      b. Sérleyfi: Leyfi sem veitt er til reglubundinna fólksflutninga og er
                 aðgangur annarra takmarkaður á sérleyfisleið.
   c. Einkaleyfi: Sérleyfi sveitarfélags til reglubundinna fólksflutninga innan
                             lögsagnarumdæmis þess.
     d. Reglubundnir fólksflutningar: Fastar ferðir á ákveðinni leið samkvæmt
    fyrir fram birtri áætlun þar sem farþegar eru teknir upp og settir af á
          leiðinni. Þjónustan er öllum opin, þ.e. almenningssamgöngur.
   e. Sérstakir reglubundnir fólksflutningar: Reglubundnir flutningar á ákveðnum
                 hópi farþega og aðrir farþegar eru útilokaðir.
        f. Óreglubundnir fólksflutningar: Aðrir fólksflutningar en þeir sem
 tilgreindir eru í d- og e-lið. Með óreglubundnum flutningum er að jafnaði átt
við flutning á hópi fólks sem orðið hefur til fyrir frumkvæði viðskiptavinar eða
leyfishafans sjálfs. Slíkar ferðir geta verið farnar með reglulegu millibili án
                    þess að teljast reglubundnir flutningar.
   g. Fólksflutningar í atvinnuskyni: Flutningur fólks gegn endurgjaldi þar sem
    farþeginn er ekki tengdur rekstri fyrirtækisins sem sér um flutninginn.
    h. Fólksflutningar í eigin þágu: Flutningur fólks þar sem ekki er innheimt
 gjald fyrir. Sem dæmi má nefna flutning starfsfólks til og frá vinnustað eða á
milli vinnustaða ef fólksflutningabifreiðin er í eigu vinnuveitanda og ökumaður
er starfsmaður hans. Flutningur sjúklinga og vistmanna heilbrigðisstofnana, enda
       sé bifreiðin í eigu stofnunarinnar og ökumaður starfsmaður hennar.
    i. Vöruflutningar og efnisflutningar í atvinnuskyni: Flutningur á vöru eða
efni gegn endurgjaldi sem ekki fellur undir j-lið um flutning í eigin þágu. Með
     efnisflutningi er átt við flutning á jarðefnum, svo sem möl eða sandi.
   j. Vöruflutningar og efnisflutningar í eigin þágu: Flutningur vöru/efnis sem
    er í eigu skráðs eiganda eða umráðamanns bifreiðar sem flutt er með eða
flutningur á vörum/efni sem hann hefur á leigu eða að láni, hefur í útleigu eða
   til láns eða hefur í vörslum sínum í því skyni að kaupa, selja, framleiða,
umbreyta eða til viðgerðar eða í öðrum sambærilegum tilgangi. Ef um fyrirtæki er
  að ræða telst flutningur því aðeins í eigin þágu að flutningurinn sé lítill
   hluti af starfsemi viðkomandi fyrirtækis og ökumaður sé starfsmaður þess.

                          III. kafli. Leyfisveitingar.
                         4. gr. Almennt rekstrarleyfi.
    Almennt rekstrarleyfi Vegagerðarinnar þarf til að stunda fólksflutninga,
  vöruflutninga og efnisflutninga í atvinnuskyni samkvæmt lögum þessum. Leyfið
    skal gilda í fimm ár og vera óframseljanlegt. Vegagerðinni er heimilt, á
grundvelli reglugerðar sem ráðherra setur, að gera mismunandi kröfur til útgáfu
      mismunandi leyfa eftir því sem eðli starfseminnar gefur tilefni til.
                 Ekkert leyfi þarf til flutnings í eigin þágu.
  Samgönguráðherra getur með reglugerð sett nánari skilyrði um veitingu leyfa.
                            5. gr. Skilyrði leyfis.
Þeir einir sem fullnægja eftirtöldum skilyrðum geta öðlast rekstrarleyfi skv. 4.
                               gr. laga þessara:
   1. Hafa fullnægjandi fjárhagsstöðu eins og nánar er kveðið á um í reglugerð.
       2. Fullnægja skilyrðum um starfshæfni eins og nánar er kveðið á um í
                                   reglugerð.
     3. Hafa ekki verið dæmdir til refsivistar eða framið alvarleg eða ítrekuð
    brot á lögum og reglugerðum sem um starfsgreinina gilda. Hafi brot verið
smávægilegt eða langt er um liðið frá því að brot var framið getur umsækjandi þó
                         öðlast leyfi samkvæmt lögunum.
 Skilyrðum skv. 1. mgr. verður leyfishafi einnig að fullnægja á leyfistímanum.
                                6. gr. Sérleyfi.
 Hlutverk reglubundinna fólksflutninga er að sjá almenningi fyrir samgöngum með
         fólksflutningabifreiðum. Vegagerðin hefur umsjón með skipulagi
                       almenningssamgangna með bifreiðum.
    Vegagerðin getur takmarkað fjölda aðila í reglubundnum fólksflutningum á
einstökum leiðum með því að veita sérleyfi á þeim leiðum. Öðrum en sérleyfishafa
 er óheimilt að stunda reglubundna fólksflutninga á sérleyfisleið. Við veitingu
sérleyfis skal gerður sérstakur þjónustusamningur þar sem þau skilyrði koma fram
    sem Vegagerðin setur, svo sem um ferðatíðni, ferðaleiðir, viðkomustaði,
 leyfilegar bifreiðar, umhverfisstuðla, gildistíma, uppsögn og greiðslu. Nánari
   útfærsla á þjónustusamningi skal tilgreind í reglugerð. Takist ekki slíkur
    samningur á milli aðila skal Vegagerðin efna til útboðs, eftir atvikum í
    samstarfi við aðra aðila sem stunda fólksflutninga, svo sem skólaakstur.
       Vegagerðin getur, séu fyrir því veigamikil rök, efnt til útboðs án
       undangenginnar tilraunar til þjónustusamnings fyrir 1. ágúst 2005.
      Óheimilt er að framselja sérleyfi nema með samþykki Vegagerðarinnar.
 Sérleyfishafa er, með samþykki Vegagerðarinnar, heimilt að nota bifreiðar sem
       skráðar eru fyrir færri en níu farþega við akstur á sérleyfisleið.
 Vegagerðin getur sagt upp samningnum á leyfistímanum vegna skipulagsbreytinga
innan ákveðinna svæða sem viðkomandi sveitarfélög standa sameiginlega að. Slíkur
   uppsagnarfrestur skal ekki vera skemmri en tvö ár. Segi sérleyfishafi upp
samningnum eða brjóti gegn ákvæðum 14. gr. á leyfistímanum skal Vegagerðin efna
                                  til útboðs.
                               7. gr. Einkaleyfi.
   Vegagerðin getur veitt sveitarfélögum eða byggðasamlögum einkaleyfi til að
  skipuleggja og sjá um almenningssamgöngur með bifreiðum innan sveitarfélags.
       Einkaleyfishafi getur falið öðrum tímabundið að annast reglubundna
                      fólksflutninga samkvæmt einkaleyfi.
    Öðrum en einkaleyfishafa er óheimilt nema með samþykki hans að flytja um
  einkaleyfissvæðið aðra farþega en þá sem teknir eru upp utan þess og þá sem
   teknir eru upp innan svæðisins til flutnings út fyrir það. Vegagerðinni er
heimilt að binda einkaleyfi þeim skilyrðum er þurfa þykir. Vegagerðin getur sagt
         upp einkaleyfi vegna skipulagsbreytinga á almenningssamgöngum.
Þeir aðilar sem stunda reglubundna flutninga samkvæmt einkaleyfi skulu í einu og
 öllu uppfylla skilyrði þessara laga, þar á meðal að hafa almennt rekstrarleyfi
         skv. 4. gr. og fullnægja gæða- og tæknikröfum Vegagerðarinnar.
                 8. gr. Sérstakir reglubundnir fólksflutningar.
Þrátt fyrir ákvæði 6. gr. og 7. gr. er öðrum en sérleyfishafa heimilt að stunda
sérstaka reglubundna fólksflutninga, enda hafi viðkomandi almennt rekstrarleyfi
   skv. 4. gr. Til sérstakra reglubundinna fólksflutninga teljast flutningar
 starfsfólks til og frá vinnustað á kostnað vinnuveitanda enda falli þeir ekki
   undir h-lið 3. gr. og akstur skólanemenda. Flutningsaðili þarf að uppfylla
       skilyrði laganna og þær gæða- og tæknikröfur sem Vegagerðin setur.
                      9. gr. Almenn ákvæði um leyfishafa.
       Leyfi samkvæmt lögum þessum má veita einstaklingum, hlutafélögum,
 einkahlutafélögum eða sameignarfélögum, enda uppfylli leyfishafinn skilyrði 1.
   tölul. 1. mgr. 5. gr. Ef leyfishafinn er einstaklingur skal hann jafnframt
                    uppfylla 2. og 3. tölul. 1. mgr. 5. gr.
  Ef leyfishafinn er félag skal starfa hjá því forsvarsmaður sem ber ábyrgð á
     rekstrinum. Hann skal uppfylla skilyrði 2. og 3. tölul. 1. mgr. 5. gr.
    Heimilt er að kæra ákvarðanir Vegagerðarinnar samkvæmt lögum þessum til
                              samgönguráðuneytis.
                      10. gr. Akstur sérútbúinna bifreiða.
    Vegagerðin skal veita leyfi til reksturs sérútbúinna bifreiða, t.d. til
  fjallaferða, enda þótt slíkar bifreiðar rúmi færri farþega en níu. Skilyrði
  slíks leyfis er að það sé notað í tengslum við þjónustu við ferðamenn og að
               umsækjandi hafi almennt rekstrarleyfi skv. 4. gr.
   11. gr. Fólks-, vöru- og efnisflutningar innan Evrópska efnahagssvæðisins.
 Þeir sem hafa almennt leyfi skv. 4. gr. geta sótt um leyfi til Vegagerðarinnar
      til að stunda fólks-, vöru- og efnisflutninga á milli ríkja Evrópska
efnahagssvæðisins eða innan lands í þeim ríkjum. Vegagerðin veitir slík leyfi á
grundvelli reglna sem um slík leyfi gilda. Sama gildir um leyfi sem veitt eru á
         grundvelli samninga við lönd utan Evrópska efnahagssvæðisins.

                       IV. kafli. Rekstrarleyfi og gjöld.
                         12. gr. Gæða- og tæknikröfur.
 Bifreið, sem notuð er til fólksflutninga samkvæmt lögum þessum, skal uppfylla
    gæða- og tæknikröfur Vegagerðarinnar og hana má eingöngu nota til slíkra
 flutninga meðan leyfið gildir, sbr. þó 10. gr. Þó er heimilt að flytja frakt í
       þar til gerðu rými, enda uppfylli bifreiðin að öðru leyti skilyrði
                            fólksflutningabifreiðar.
    Vegagerðinni er heimilt að takmarka notkun strætisvagna utan þéttbýlis.
   Vegagerðinni er heimilt að gera sérkröfur til bifreiða sem notaðar eru til
                             flutnings skólabarna.
      Framangreindar kröfur Vegagerðarinnar skulu staðfestar af ráðherra.
                        13. gr. Eftirlit og leyfisgjöld.
                        Greiða skal fyrir útgáfu leyfa.
   Fyrir rekstrarleyfi skv. 4., 6., 7. og 10. gr. skal greiða sem hér segir:
   1. Fyrir almennt rekstrarleyfi til að stunda fólks-, vöru- og efnisflutninga
skal greiða 3.000 kr. árlegt gjald. Enn fremur skal árlega greiða [1.400 kr.]^1)
   vegna hverrar bifreiðar og skal það gjald greitt þegar bifreið er færð til
                               árlegrar skoðunar.
      2. Fyrir sérútbúnar bifreiðar skv. 10. gr., sem uppfylla þurfa gæða- og
       tæknikröfur skv. 12. gr., skal greiða 4.000 kr. árlegt gjald fyrir
   rekstrarleyfi. Enn fremur skal árlega greiða [1.400 kr.]^1) vegna hverrar
bifreiðar og skal það gjald greitt þegar bifreið er færð til árlegrar skoðunar.
       3. Fyrir sérleyfi og einkaleyfi skal greiða 20.000 kr. árlegt gjald.
                                      4. ^1)
 Halda skal tekjum og gjöldum vegna framangreindra leyfa aðskildum í bókhaldi.
Framangreind gjöld skulu renna til Vegagerðarinnar og standa undir eftirliti og
 leyfisveitingum samkvæmt lögum þessum. Vegagerðinni er heimilt að fela þriðja
                             aðila þetta eftirlit.
                             ^1)[4]L. 153/2001, 2. gr.
                            14. gr. Rekstrarstöðvun.
Verði aðili uppvís að því að stunda leyfisskylda starfsemi samkvæmt lögum þessum
    án þess að hafa til þess tilskilin leyfi er Vegagerðinni heimilt að fela
lögreglu að stöðva starfsemina og viðkomandi ökutæki þegar í stað þar til leyfi
                              hefur verið fengið.
                      15. gr. Refsingar. Svipting leyfis.
  Brot gegn lögum þessum og reglugerðum er settar kunna að verða samkvæmt þeim
varða sektum og/eða leyfissviptingu nema þyngri refsing liggi við samkvæmt öðrum
lögum og skal fara með slík mál að hætti opinberra mála. Sektir allt að 100.000
kr. fyrir brot gegn lögum þessum og reglum settum samkvæmt þeim skulu ákveðnar í
 reglugerð sem dómsmálaráðherra setur að fengnum tillögum ríkissaksóknara. Þar
 skal tilgreint til hvaða tegunda brota hún taki og hvaða sekt skuli koma fyrir
    hverja tegund brots. Heimilt er að víkja frá ákvæðum reglugerðarinnar ef
                          veigamikil rök mæla með því.
   Við alvarleg eða ítrekuð brot er Vegagerðinni heimilt að svipta viðkomandi
  leyfum er honum hafa verið veitt samkvæmt lögum þessum. Slík svipting tekur
gildi þegar í stað og gildir þar til úrlausn hefur fengist í málinu skv. 1. mgr.
    Sama gildir um skilyrði leyfis eins og þau eru tilgreind í leyfisbréfi.

                             V. kafli. Ýmis ákvæði.
                               16. gr. Reglugerð.
    Samgönguráðherra getur með reglugerð^1) kveðið nánar á um framkvæmd laga
                                    þessara.
Samgönguráðherra er heimilt að setja reglugerðir um skipulag á fólksflutningum,
vöruflutningum og efnisflutningum vegna skuldbindinga er leiðir af samningnum um
                            Evrópska efnahagssvæðið.
                                ^1)[5]Rg. 983/2001.
                              17. gr. Gildistaka.
                    Lög þessi taka gildi 1. september 2001.
  Ákvæði til bráðabirgða. Leyfi til fólksflutninga með hópferðabifreiðum, sem
gefin hafa verið út samkvæmt eldri lögum, halda gildi sínu samkvæmt lögum þessum
  þar til gildistími þeirra er útrunninn eða leyfið fellur niður skv. 15. gr.
                                    laganna.
    Handhafar sérleyfa samkvæmt eldri lögum skulu að jafnaði sitja fyrir um
    endurúthlutun sérleyfa á viðkomandi sérleyfisleið fram til ársins 2005.
Endurúthlutuð leyfi skulu ekki gilda lengur en til 1. ágúst 2005 og skal þá efnt
                         til útboðs á öllum sérleyfum.
    Þeir sem stunda vöruflutninga með ökutækjum skv. 1. gr. gegn gjaldi við
   gildistöku laga þessara skulu uppfylla skilyrði laganna og afla sér leyfis
     Vegagerðarinnar samkvæmt lögum þessum eigi síðar en 31. desember 2001.

References

   Visible links
   1. http://www.althingi.is/dba-bin/lawformpr.pl?lnr=2001073
   2. file:///altext/stjt/2001.153.html
   3. file:///altext/stjt/2001.153.html
   4. file:///altext/stjt/2001.153.html
   5. http://www.reglugerd.is/interpro/dkm/WebGuard.nsf/key2/983-2001
