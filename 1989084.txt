
   --------------------------------------------------------------------------

                                                            Lög um búfjárrækt^1)

                              1989 nr. 84 30. maí

   --------------------------------------------------------------------------

   ^1)Sjá einnig [2]l. 31/1973, búfjárræktarlög.

                                   I. kafli.
                       Um tilgang laganna og yfirstjórn.
                                     1. gr.
        Tilgangur laga þessara er að tryggja framfarir við ræktun búfjár í
   landinu til hagsbóta fyrir bændur og neytendur búfjárafurða. Ríkissjóður
   tekur þátt í kostnaði við ræktunarstarfið svo sem lögin tilgreina.

                                     2. gr.
        Merking orða í lögum þessum er sem hér segir:

           Búfjárræktarfélag er félag bænda á ákveðnu svæði sem stofnað er um
           ræktun ákveðinnar búfjártegundar.
           Búfjárræktarsamband er samtök búfjárræktarfélaga á ákveðnu svæði,
           t.d. sýslu eða kjördæmi.
           Búgreinafélag er félag bænda á ákveðnu svæði sem allir stunda sömu
           búgrein.
           Búgreinasamband er samtök búgreinafélaga á ákveðnu svæði, t.d.
           sýslu eða kjördæmi.
           Búgreinasamtök eru landssamtök búgreinafélaga eða búgreinasambanda
           í ákveðinni búgrein.
           Búnaðarfélag er félag bænda á ákveðnu svæði, oftast einum hreppi,
           óháð hvers konar búrekstur þeir stunda.
           Búnaðarsamband er samband búnaðarfélaga á ákveðnu svæði og eftir
           atvikum einnig búfjárræktarfélaga eða búgreinafélaga.

                                     3. gr.
        Landbúnaðarráðherra hefur á hendi yfirstjórn þeirra mála sem lög
   þessi taka til.

                                   II. kafli.
                            Um skipan búfjárræktar.
                                     4. gr.
        [Bændasamtök Íslands]^1) fara með framkvæmd búfjárræktarmála svo sem
   segir í lögum þessum. Það hefur yfirumsjón með leiðbeiningarþjónustu í
   búfjárrækt sem styrkt er af opinberu fé, samræmir hana og mótar
   heildarstefnu í ræktun hverrar búfjártegundar samkvæmt ákvæðum laganna.
        Ráðherra getur, með samþykki [Bændasamtaka Íslands],^1) viðurkennt
   einstök búgreinasamtök til að fara, að einhverju eða öllu leyti, með þau
   verkefni sem ákveðin eru í lögum þessum og snerta viðkomandi búgrein.

   ^1)[3]L. 73/1996, 22. gr.

                                     5. gr.
        Búfjárræktarnefndir skipuleggja ræktunarstarf vegna einstakra
   búfjártegunda fyrir hönd [Bændasamtaka Íslands].^1) Í búfjárræktarnefnd
   sitja fimm menn og jafnmargir til vara, kosnir til tveggja ára í senn.
   Búnaðarþing kýs tvo nefndarmenn úr hópi héraðsráðunauta og aðra tvo úr
   hópi starfandi bænda í búgreininni. Starfi búgreinasamtök, sem ná til
   landsins alls, hafa innan vébanda sinna að minnsta kosti ^2/[3] starfandi
   bænda í búgreininni og hafa sett sér búfjárræktarsamþykkt, kjósa þau í
   stað búnaðarþings tvo bændur í búfjárræktarnefnd búgreinarinnar. Fimmti
   fulltrúinn er landsráðunautur [Bændasamtaka Íslands]^1) í búgreininni
   (héraðsráðunautur ef landsráðunautur er ekki starfandi), tilnefndur af
   stjórn þess og er hann formaður nefndarinnar.
        Heimilt er að ákveða að í búfjárræktarnefnd sé tveimur fulltrúum
   færra en áskilið er í 1. mgr. eða tveimur fulltrúum fleira ef sérstakar
   ástæður mæla með. Þó skulu hlutföll haldast óbreytt milli héraðsráðunauta
   og bænda.
        Sé starfandi fagráð í búgrein sem bæði viðkomandi búgreinasamtök og
   [Bændasamtök Íslands]^1) eru aðilar að geta [Bændasamtök Íslands]^1) með
   samþykki ráðherra falið því verkefni búfjárræktarnefndar í þeirri grein.

   ^1)[4]L. 73/1996, 22. gr.

                                     6. gr.
        Hlutverk búfjárræktarnefnda eru m.a. eftirfarandi:

   a.
           að móta ræktunarstarfið, þar með talið rekstur ræktunarstöðva,
           skýrsluhald, búfjár- og afurðadómar, val kynbótagripa og önnur
           viðfangsefni er stuðlað geta að framförum í viðkomandi grein,
   b.
           að gera tillögur um innflutning erlendra búfjárkynja,
   c.
           að vera þeim, sem annast leiðbeiningar, rannsóknir, kennslu og
           búfjárvernd, til ráðuneytis um það sem lýtur að viðkomandi
           búfjártegund,
   d.
           að undirbúa verk- og kostnaðaráætlanir um búfjárræktarstarfið í
           viðkomandi grein.

                                     7. gr.
        Búnaðarsambönd skulu setja sér samþykkt, búfjárræktarsamþykkt, um
   tilhögun búfjárræktar á sambandssvæðinu. Þar skal, eftir því sem vænlegast
   þykir til árangurs, taka fram:

   a.
           að búfjárrækt á sambandssvæðinu lúti stjórn búnaðarsambandsins,
   b.
           að verkefni búnaðarsambands á sviði ræktunar einstakra
           búfjártegunda séu falin búfjárræktarsamböndum eða
           búfjárræktarfélögum,
   c.
           að framkvæmd búfjárræktarmála sé falin búgreinafélögum eða
           búgreinasamböndum enda hafi þau ræktun búfjár á stefnuskrá sinni.

        Nánar skal kveðið á um búfjárræktarsamþykktir í reglugerð.

                                     8. gr.
        [Bændasamtök Íslands]^1) og búnaðarsambönd annast
   leiðbeiningarþjónustu í búfjárrækt.
        Leiðbeiningarþjónusta í búfjárrækt, sem styrks nýtur af opinberu fé,
   skal vera svo sem hér segir:

   a.
           Landsráðunautar í búfjárrækt skulu vera í öllum búgreinum sem
           stundaðar eru af bændum í landinu. Enn fremur skulu [Bændasamtök
           Íslands]^1) veita leiðbeiningar í æðarrækt. Heimilt er að störf
           landsráðunauta séu hlutastörf ef umfang viðkomandi búgreinar
           krefst ekki heillar stöðu. Landbúnaðarráðherra ákvarðar fjölda
           landsráðunauta að fengnum tillögum [Bændasamtaka Íslands].^1)
   b.
           Ráðunautar búnaðarsambanda (héraðsráðunautar). Stjórn
           [Bændasamtaka Íslands]^1) gerir tillögur til landbúnaðarráðherra
           um skiptingu þeirra á milli búnaðarsambanda eða samtaka þeirra á
           grundvelli tillagna hinna einstöku búfjárræktarnefnda.

        Hlutverk ráðunauta er að veita faglegar leiðbeiningar um ræktun og
   hirðingu búfjár og hvetja til framfara í framleiðslu búfjárafurða, m.a.
   með kynningu á niðurstöðum rannsókna og annarra nýjunga sem að gagni geta
   orðið í ræktunarstarfinu.
        Ráðunautar skulu hafa kandidatspróf í búfræði eða sambærilega
   menntun.
        Óheimilt er að fela landsráðunaut framkvæmdastjórn
   búfjárræktarsambands eða búgreinasamtaka eða önnur störf sem ekki teljast
   til faglegra leiðbeininga eða ráðgjafar fyrir viðkomandi bændur.
        Ríkissjóður greiðir kostnað við störf landsráðunauta en 65% af launum
   og ferðakostnaði héraðsráðunauta.
        Landbúnaðarráðherra setur í reglugerð nánari ákvæði um menntun og
   starfssvið ráðunauta, svo og um launakjör og ferðakostnað héraðsráðunauta,
   sem þátttaka ríkissjóðs skal miðuð við, að fengnum tillögum [Bændasamtaka
   Íslands].^1)

   ^1)[5]L. 73/1996, 22. gr.

                                     9. gr.
        Ríkissjóður tekur þátt í stofnun og rekstri ræktunarstöðva fyrir búfé
   svo sem hér segir:^1)

   a.
           Með greiðslu allt að helmingi stofnkostnaðar einnar
           ræktunarstöðvar fyrir hverja búfjártegund enda þjóni hún öllum
           bændum í viðkomandi grein.

           Með ræktunarstöð er átt við: sæðingarstöð, uppeldisstöð fyrir
           kynbótagripi eða stofnræktarbú til ræktunar verðmætra búfjárstofna
           vegna sameiginlegs ræktunarstarfs búgreinar.

           Heimilt er að hafa ræktunarstöðvar fleiri en eina fyrir hverja
           grein, enda liggi fyrir sérstakar ástæður sem landbúnaðarráðherra
           metur gildar, að fengnum tillögum [Bændasamtaka Íslands].^2) Nýta
           skal aðstöðu á búum ríkisins í þessum tilgangi eftir því sem hún
           leyfir.

   b.
           Með greiðslu 65% af launum forstöðumanna ræktunarstöðva, jafnháum
           launum héraðsráðunauta, og 65% af launum fastráðins aðstoðarfólks,
           jafnháum launum frjótækna.
   c.
           Með greiðslu 65% af launum frjótækna. Landbúnaðarráðherra ákveður
           fjölda þeirra og viðmiðun um launakjör með sama hætti og segir í
           8. gr., að fengnum tillögum [Bændasamtaka Íslands].^2) Sama gildir
           varðandi greiðslur til afleysingarmanna frjótækna vegna orlofa og
           veikinda.

        Til stofnunar ræktunarstöðvar þarf samþykki landbúnaðarráðherra og
   meðmæli [Bændasamtaka Íslands].^2) Ráðherra setur reglugerð um hverja
   slíka stöð, að fengnum tillögum viðkomandi búfjárræktarnefndar.^3)

   ^1)Á árinu 1996 er framlag úr ríkissjóði bundið við ákveðna
   hámarksfjárhæð, sbr. [6]l. 144/1995, 7. gr.^2)[7]L. 73/1996, 22. gr.^3)Rg.
   447/1985 (um rekstur Stóðhestastöðvar ríkisins í Gunnarsholti). Rg.
   336/1989 (hrossaræktarbú að Hólum í Hjaltadal).

                                    10. gr.
        Ríkissjóður greiðir kostnað við stofnun og rekstur sóttvarnarstöðva
   vegna innflutnings búfjár og erfðaefnis.
        Landbúnaðarráðherra ákveður fjölda slíkra stöðva, umfang í starfsemi
   þeirra og gerir áætlun um rekstur stöðvanna í samráði við
   búfjárræktarnefnd viðkomandi búgreinar.

                                    11. gr.
        Vegna sæðinga mjólkurkúa er búnaðarsamböndum eða öðrum, er reka
   sæðingarstöðvar, heimilt að innheimta hjá mjólkurframleiðendum gjald af
   allri innveginni mjólk í mjólkurbú. Gjaldið má að hámarki nema 1% af
   grundvallarverði mjólkur eins og það er á hverjum tíma og ákvarðar
   aðalfundur búnaðarsambands upphæð gjaldsins hverju sinni. Mjólkurbúum er
   skylt að halda gjaldi þessu eftir af mjólkurverðinu og standa samböndum
   skil á því mánaðarlega, enda hafi stjórnir þeirra tilkynnt búunum fyrir 1.
   desember að hve miklu leyti þær óski að nota þessa heimild á næsta ári.
        Greiða skal úr ríkissjóði styrk vegna sæðinga mjólkurkúa er nemur
   95,00 kr. á sædda kú á verðlagi ársins 1988. Skal styrk þessum varið til
   að jafna flutningskostnað sæðis og ferðakostnað frjótækna á milli
   sambandssvæða. Landbúnaðarráðherra ákveður nánar með reglugerð, að fengnum
   tillögum [Bændasamtaka Íslands],^1) hvernig styrk þessum skuli ráðstafað,
   svo og hvernig árleg verðlagsuppbót á hann skuli ákveðin.

   ^1)[8]L. 73/1996, 22. gr.

                                    12. gr.
        Ríkissjóður greiðir laun aðstoðarfólks við uppgjör og úrvinnslu
   ræktunarskýrslna búfjár að hámarki fimm ársverk. [Bændasamtök Íslands]^1)
   ákveða skiptingu þessara ársverka milli búgreina ef þörf krefur.
        Ríkissjóður greiði árlega framlag er að lágmarki jafngildir 22,5
   milljónum króna á verðlagi 1988 til búfjárræktarstarfa á grundvelli
   búfjárræktarsamþykkta, sbr. 7. gr. [Bændasamtök Íslands]^1) skila verk- og
   kostnaðaráætlun komandi árs til landbúnaðarráðherra fyrir gerð fjárlaga
   hverju sinni ásamt greinargerð um starfsemi liðins árs.
   Landbúnaðarráðuneyti skal, að fengnum tillögum [Bændasamtaka Íslands],^1)
   tilkynna skiptingu framlaga milli búnaðarsambanda og búgreina í síðasta
   lagi sex vikum eftir samþykkt fjárlaga.
        Á framlög þau, er ákveðin eru í þessari grein, skal greiða
   verðlagsuppbót samkvæmt vísitölu er sýni breytingar á tilkostnaði
   framkvæmda frá meðalkostnaði þeirra á árinu 1988. Hagstofa Íslands ákveður
   grundvöll vísitölu þessarar í samráði við [Bændasamtök Íslands]^1) og
   reiknar hana síðan árlega miðað við meðalkostnað hvers árs.

   ^1)[9]L. 73/1996, 22. gr.

                                    13. gr.
        [Bændasamtökum Íslands]^1) er skylt að gefa búfjáreigendum kost á
   dómum á búfé og/eða sérstöku mati á búfjárafurðum eða úrvalsgripum með
   reglulegu millibili, þó eigi sjaldnar en fjórða hvert ár. Hlutaðeigandi
   búfjárræktarnefndir setja reglur um fyrirkomulag dóma og mats.
        Ráðunautar skulu gegna dóms- og matsstörfum. Kostnaður að frátöldum
   launa- og ferðakostnaði ráðunauta skal greiddur af þeim samböndum eða
   félögum sem í hlut eiga, sbr. 6. gr. Heimilt er þeim aðilum, sem standa
   fyrir sýningum, að innheimta gjald samkvæmt gjaldskrá samþykktri af
   ráðherra af eigendum þeirra gripa sem dæmdir eru.
        Sláturleyfishöfum er skylt að láta í té aðstöðu til þess að framkvæma
   nauðsynlegar athuganir á föllum gripa, enda sé þeim gert viðvart um þær
   við gerð áætlana um slátrun í viðkomandi húsi.

   ^1)[10]L. 73/1996, 22. gr.

                                  III. kafli.
      Um verndun erfðaeiginleika í íslensku búfé og um útflutning búfjár.
                                    14. gr.
        Óheimilt er að flytja úr landi tímgunarhæft búfé, sæði eða fósturvísa
   án leyfis landbúnaðarráðuneytis. Áður en heimilaður er útflutningur
   samkvæmt þessari grein skal ráðuneytið leita álits [Bændasamtaka
   Íslands]^1) og yfirdýralæknis á fyrirhuguðum útflutningi.
        Sambönd og félög skv. 7. gr. skulu eiga forkaupsrétt á því verði, sem
   tilgreint er í umsókn um útflutningsleyfi, að þeim kynbótadýrum sem
   [Bændasamtök Íslands]^1) telja óæskilegt að flutt verði úr landi.

   ^1)[11]L. 73/1996, 22. gr.

                                    15. gr.
        Mynda skal sérstakan sjóð, stofnverndarsjóð, er veiti styrki og lán
   til þess að kaupa kynbótagripi sem ella kynnu að verða seldir úr landi.
   Kaupendur tímgunarhæfs búfjár, sæðis eða fósturvísa til útflutnings skulu
   greiða í sjóðinn allt að 20% af kaupverði þessa samkvæmt nánari ákvörðun
   landbúnaðarráðherra.
        Sjóðnum skal skipt í deildir eftir búfjártegundum og fer
   búfjárræktarnefnd með stjórn hlutaðeigandi deildar.
        Landbúnaðarráðherra setur reglugerð^1) um upphæð stofnverndargjalda,
   innheimtu, vörslu og ráðstöfun fjár stofnverndarsjóðs að fengnum tillögum
   [Bændasamtaka Íslands].^2)

   ^1)Rg. 137/1992, sbr. 162/1993 (um Stofnverndarsjóð íslenska
   hestakynsins).^2)[12]L. 73/1996, 22. gr.

                                    16. gr.
        Landbúnaðarráðherra skipar erfðanefnd búfjár að fengnum tilnefningum
   frá [Bændasamtökum Íslands],^1) búvísindadeild Bændaskólans á Hvanneyri,
   Rannsóknastofnun landbúnaðarins, Náttúrufræðistofnun og Veiðimálastofnun.
   Nefndin skal skipuð til þriggja ára í senn.
        Helstu verkefni nefndarinnar skulu vera:

   a.
           að fylgjast með og halda skrá um erfðabreytileika og þróun hans í
           helstu búfjárstofnum, villtum landdýrum og ferskvatnsfiskum,
   b.
           að gera tillögur til landbúnaðarráðherra um sérstakar ráðstafanir
           til verndunar þeirra tegunda, stofna og eiginleika sem eru í
           útrýmingarhættu að mati nefndarinnar.

        Kostnaður vegna verndunaraðgerða greiðist úr ríkissjóði.
        Nánar skal kveðið á um starfsemi erfðanefndar búfjár í reglugerð, að
   fengnum tillögum þeirra stofnana sem aðild eiga að henni.

   ^1)[13]L. 73/1996, 22. gr.

                                   IV. kafli.
                                 Almenn ákvæði.
                                    17. gr.
        Landbúnaðarráðherra setur, að fengnum tillögum [Bændasamtaka
   Íslands],^1) reglugerð er kveður nánar á um framkvæmd þessara laga.^2)

   ^1)[14]L. 73/1996, 22. gr.^2)Rg. 156/1987 (sæðingar loðdýra), 263/1991,
   418/1991 (um búfjárrækt), 561/1994 (um búfjársæðingar og flutning
   fósturvísa).

                                    18. gr.
        Brot gegn lögum þessum eða reglugerðum, sem settar kunna að verða
   samkvæmt þeim, varða sektum nema þyngri refsing liggi við samkvæmt öðrum
   lögum.
        Með mál út af brotum gegn lögum þessum skal farið að hætti opinberra
   mála.

                                    19. gr.
        Lög þessi öðlast þegar gildi. ...

References

   Visible links
   1. http://www.althingi.is/dba-bin/lawformpr.pl?lnr=1989084
   2. file://1973031.html
   3. file:///altext/stjt/1996.073.html
   4. file:///altext/stjt/1996.073.html
   5. file:///altext/stjt/1996.073.html
   6. file:///altext/stjt/1995.144.html
   7. file:///altext/stjt/1996.073.html
   8. file:///altext/stjt/1996.073.html
   9. file:///altext/stjt/1996.073.html
  10. file:///altext/stjt/1996.073.html
  11. file:///altext/stjt/1996.073.html
  12. file:///altext/stjt/1996.073.html
  13. file:///altext/stjt/1996.073.html
  14. file:///altext/stjt/1996.073.html
