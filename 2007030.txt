
   --------------------------------------------------------------------------

  Lög um áhafnir íslenskra fiskiskipa, varðskipa, skemmtibáta og annarra skipa

                              2007 nr. 30 23. mars

   --------------------------------------------------------------------------

                 Ferill málsins á Alþingi.   Frumvarp til laga.

  Tóku gildi 1. janúar 2008. Breytt með [1]l. 88/2008 (tóku gildi 1. jan. 2009
                 nema brbákv. VII sem tók gildi 21. júní 2008).

                            I. kafli. Almenn ákvæði.
                                1. gr. Markmið.
 Markmið laga þessara er að tryggja öryggi íslenskra skipa og áhafna þeirra og
                        efla varnir gegn mengun sjávar.
                               2. gr. Gildissvið.
 Lög þessi gilda um áhafnir íslenskra skipa sem skráð eru hér á landi samkvæmt
 lögum um skráningu skipa, annarra en farþegaskipa og flutningaskipa. Lög þessi
    taka jafnframt til áhafna þeirra erlendu skemmtibáta sem notaðir eru að
              staðaldri í íslenskri landhelgi, sbr. 4. mgr. 7. gr.
                              3. gr. Orðskýringar.
         Í lögum þessum er merking eftirfarandi hugtaka sem hér segir:
    1. Alþjóðasamþykktin er alþjóðasamþykkt um menntun og þjálfun, skírteini og
               vaktstöður áhafnar skips samkvæmt STCW eða STCW-F.
      2. Áritun er viðurkenning skírteina erlendra ríkisborgara til starfa á
  íslenskum skipum samkvæmt lögum þessum og reglugerðum settum samkvæmt þeim.
   3. Brúttótonn er mælieining fyrir heildarstærð skips eins og hún er ákvörðuð
  samkvæmt lögum um skipamælingar. Skip sem eru 15 metrar eða lengri að mestu
 lengd mælast samkvæmt ákvæðum alþjóðasamþykktar um skipamælingar frá 23. júní
 1969. Skip sem eru styttri en 15 metrar að mestu lengd mælast samkvæmt ákvæðum
           reglugerðar um mælingu skipa með lengd allt að 24 metrum.
    4. Farsvið er nánari landfræðileg skilgreining á því hafsvæði sem skipi er
   heimilt að sigla um að teknu tilliti til smíði, ástands og stærðar skips,
                   búnaðar þess, mönnunar og umhverfisþátta.
     5. Fiskiskip er hvert það skip, skrásett sem fiskiskip samkvæmt lögum um
    skráningu skipa, sem notað er í atvinnuskyni til að veiða fisk eða aðrar
                          lífrænar auðlindir hafsins.
      6. Fjarskiptamaður er lögmætur handhafi skírteinis sem er gefið út eða
           viðurkennt af Póst- og fjarskiptastofnun samkvæmt ákvæðum
alþjóðaradíóreglugerðarinnar. Með alþjóðaradíóreglugerðinni er átt við reglur um
        fjarskipti sem eru viðauki við, eða sem taldar eru viðauki við,
                         alþjóðafjarskiptasamþykktina.
    7. Fyrsti vélstjóri er sá vélstjóri sem gengur næst yfirvélstjóra og tekur
 við vélstjórn og ábyrgð yfirvélstjóra í forföllum hans. Fyrsti vélstjóri er sá
sami og telst annar vélstjóri samkvæmt alþjóðasamþykktinni og skal uppfylla sömu
                           kröfur og þar eru gerðar.
         8. Innanlandssigling er sigling innan íslenskrar efnahagslögsögu.
   9. Siglingatími er viðurkenndur starfstími um borð í skipi sem er í förum og
     fullnægir skilyrðum laga þessara eða reglugerða settra samkvæmt þeim.
    10. Skemmtibátur er hvert það skip, skrásett sem skemmtiskip samkvæmt lögum
       um skráningu skipa, sem er ekki notað í atvinnuskyni og ætlað til
               skemmtisiglinga, óháð þeirri orku sem knýr skipið.
       11. Skemmtibátaskírteini er skjal sem er í gildi og er staðfesting á
  réttindum samkvæmt ákvæðum 7. gr. laga þessara og reglugerða settra samkvæmt
                                     þeim.
   12. Skip er hvert það skip sem skráð er samkvæmt lögum um skráningu skipa og
                              lög þessi taka til.
              13. Skipherra er sá sem fer með æðsta vald á varðskipi.
         14. Skipstjóri er sá sem fer með æðsta vald á skipi, sbr. ákvæði
                                 sjómannalaga.
    15. Skipstjórnarmaður er hver sá sem fullnægt hefur þeim skilyrðum sem lög
         þessi kveða á um til að fá útgefið skírteini til skipstjórnar.
   16. Skírteini (skipstjórnarskírteini og vélstjórnarskírteini) er skjal sem er
 í gildi og er staðfesting á atvinnuréttindum samkvæmt ákvæðum laga þessara og
   reglugerða settra samkvæmt þeim. Í skírteininu skal tilgreina þá stöðu sem
skírteinishafi hefur heimild til að gegna um borð í skipi miðað við gerð, stærð
                               og vélarafl þess.
       17. Skráningarlengd er sú lengd skips sem lögð er til grundvallar við
             stærðarmælingu þess samkvæmt reglum um mælingar skipa.
      18. Smáskip eru skip sem eru 12 metrar að skráningarlengd eða styttri.
            19. Strandsigling er sigling innan 50 sjómílna frá strönd.
      20. Stýrimaður er sá stýrimaður sem er lægra settur en yfirstýrimaður.
    21. STCW er alþjóðasamþykkt um menntun og þjálfun, skírteini og vaktstöður
                 áhafnar skipa frá 1978, með síðari breytingum.
   22. Útgerðarmaður er sá sem mannar skipið, ræður ferðum þess, ber kostnaðinn
                       af þeim og nýtur arðsins af þeim.
   23. Varðskip er hvert það skip, skrásett sem varðskip eða gæsluskip samkvæmt
 lögum um skráningu skipa, sem notað er til landhelgisgæslu og björgunarstarfa
                   undir yfirstjórn Landhelgisgæslu Íslands.
   24. Vélarafl er bremsuafl, þ.e. heildarúttaksafl véla sem notaðar eru til að
   knýja skipið áfram, eins og það er tilgreint í skráningarskírteini skips.
     25. Vélavörður er sá sem hefur lokið vélstjórnarnámi samkvæmt reglugerð.
    26. Undirvélstjóri er sá vélstjóri sem er lægra settur en yfirvélstjóri eða
                               fyrsti vélstjóri.
     27. Vélstjórnarmaður er hver sá sem fullnægt hefur þeim skilyrðum sem lög
         þessi kveða á um til að fá útgefið skírteini til vélstjórnar.
   28. Yfirstýrimaður gengur næst skipstjóra og tekur við ábyrgð og skipstjórn í
                                forföllum hans.
   29. Yfirvélstjóri er æðsti vélstjóri um borð og ber ábyrgð á vélum sem knýja
             skipið og rekstri og viðhaldi vél- og rafbúnaðar þess.
      30. Önnur skip eru hver þau skip sem ekki teljast vera farþegaskip eða
flutningaskip samkvæmt lögum um áhafnir íslenskra farþegaskipa og flutningaskipa
og teljast ekki vera fiskiskip, skemmtibátar eða varðskip samkvæmt lögum þessum.

                          II. kafli. Nám og réttindi.
                           4. gr. Menntun og þjálfun.
       Menntun og þjálfun áhafna skipa annast skólar sem uppfylla kröfur
      alþjóðasamþykktarinnar. Um inntökuskilyrði í þá skóla, námskrá, nám,
  námstilhögun, námsmat og námsstig til öflunar tiltekinna skírteina samkvæmt
 lögum þessum fer eftir lögum um framhaldsskóla og reglugerðum settum samkvæmt
       þeim. Nám og kennsla í þeim skólum skal vera samkvæmt viðurkenndu
                              gæðastjórnunarkerfi.
 Starfsgreinaráð sjávarútvegs- og siglingagreina, sem starfar samkvæmt lögum um
    framhaldsskóla, gerir tillögu til menntamálaráðherra, að fenginni umsögn
                Siglingastofnunar Íslands, um námskrár skólanna.
    Menntamálaráðuneytið setur reglugerð varðandi námskröfur til réttinda á
                                   smáskipum.
 Siglingastofnun Íslands hefur eftirlit með að nám við þá skóla uppfylli kröfur
                            alþjóðasamþykktarinnar.
     5. gr. Skipstjórnarréttindi á fiskiskipum, varðskipum og öðrum skipum.
  Sá einn sem er lögmætur handhafi skipstjórnarskírteinis skv. 8. gr. og hefur
  fullnægt skilyrðum reglugerðar^1) sem samgönguráðherra setur hefur rétt til
    starfa við skipstjórn um borð í fiskiskipum, varðskipum og öðrum skipum.
        Lágmarksaldur til að fá útgefið skipstjórnarskírteini er 18 ár.
 Siglingatíma skal sanna með sjóferðabók, innlendri eða erlendri, vottorði frá
  lögskráningarstjóra eða á annan fullnægjandi hátt að mati Siglingastofnunar
    Íslands. Til staðfestingar siglingatíma á skipum þar sem ekki er krafist
        lögskráningar má leggja fram vottorð tveggja trúverðugra manna.
      Skipstjórnarmenn skulu uppfylla kröfur til þess að öðlast skírteini
          fjarskiptamanns eins og nánar er kveðið á um í reglugerð.^1)
  Samgönguráðherra setur í reglugerð nánari ákvæði um skipstjórnarmenntun til
grundvallar réttindum, m.a. að teknu tilliti til stærðar skips og farsviðs þess,
                 auk aldurs og siglingatíma skipstjórnarmanns.
                          ^1)Rg. 175/2008, sbr. 535/2008.
     6. gr. Vélstjórnarréttindi á fiskiskipum, varðskipum og öðrum skipum.
  Sá einn sem er lögmætur handhafi vélstjórnarskírteinis skv. 8. gr. og hefur
  fullnægt skilyrðum reglugerðar^1) sem samgönguráðherra setur hefur rétt til
    starfa við vélstjórn um borð í fiskiskipum, varðskipum og öðrum skipum.
         Lágmarksaldur til að fá útgefið vélstjórnarskírteini er 18 ár.
 Siglingatíma skal sanna með sjóferðabók, innlendri eða erlendri, vottorði frá
  lögskráningarstjóra eða á annan fullnægjandi hátt að mati Siglingastofnunar
    Íslands. Til staðfestingar siglingatíma á skipum þar sem ekki er krafist
        lögskráningar má leggja fram vottorð tveggja trúverðugra manna.
      Samgönguráðherra setur í reglugerð^1) nánari ákvæði um vélgæslu- og
vélstjórnarmenntun til grundvallar réttindum, m.a. að teknu tilliti til stærðar
  skips, vélarafls og farsviðs þess, auk aldurs, starfsreynslu og siglingatíma
                         vélgæslu- og vélstjórnarmanns.
                          ^1)Rg. 175/2008, sbr. 535/2008.
                              7. gr. Skemmtibátar.
     Sá einn sem er lögmætur handhafi skemmtibátaskírteinis til stjórnunar
skráningarskylds skemmtibáts hefur rétt til að annast stjórn hans að uppfylltum
skilyrðum sem samgönguráðherra setur um aldur, siglingatíma, heilbrigði, sjón og
heyrn. Menntamálaráðuneytið setur reglur^1) um menntun og þjálfun til stjórnunar
                                 skemmtibátum.
Samgönguráðherra setur nánari reglur um skemmtibáta, þ.m.t. um útgáfu skírteina,
gildistíma og endurnýjun þeirra, gerð skemmtibáta, stærð þeirra, afl og farsvið
    og um öryggiskröfur sem gerðar eru til skemmtibáta og stjórnenda þeirra.
 Samgönguráðherra er heimilt að setja í reglugerð kröfur skv. 1. og 2. mgr. um
stjórn skemmtibáta sem ekki eru skráningarskyldir en hafa vélarafl sem er meira
                                   en 50 kW.
   Þeir sem stjórna skemmtibátum sem skrásettir eru erlendis og notaðir eru í
 íslenskri landhelgi að staðaldri skulu uppfylla kröfur reglugerðar skv. 1.3.
 mgr. um skírteini eða vera handhafar annars sambærilegs erlends skírteinis að
                        mati Siglingastofnunar Íslands.
                                 ^1)Rgl. 393/2008.

                             III. kafli. Skírteini.
                            8. gr. Útgáfa skírteina.
  Hver íslenskur ríkisborgari sem fullnægir skilyrðum laga þessara um menntun,
  siglingatíma, aldur og heilsufar á rétt á að fá útgefið skírteini og stunda
 samkvæmt því atvinnu sem skipstjórnarmaður og/eða vélstjórnarmaður á íslenskum
                                    skipum.
Sama rétt hafa einnig ríkisborgarar annarra ríkja Evrópska efnahagssvæðisins og
      aðildarríkja stofnsamnings Fríverslunarsamtaka Evrópu og Færeyingar.
         Siglingastofnun Íslands gefur út skírteini til vélstjórnar- og
skipstjórnarréttinda samkvæmt lögum þessum og reglugerðum settum samkvæmt þeim.
  Skírteinin skulu rituð á íslensku og ensku. Útgáfa skipstjórnarskírteina og
     vélstjórnarskírteina og áritanir þeirra skal vera samkvæmt viðurkenndu
  gæðastjórnunarkerfi. Umsóknum um skírteini skal skilað til Siglingastofnunar
    Íslands á þar til gerðu umsóknareyðublaði eða rafrænt samkvæmt ákvörðun
                                stofnunarinnar.
              Skírteini skv. 1.3. mgr. skal veita umsækjanda sem:
   a. Fullnægir skilyrðum laga þessara og reglugerða settra samkvæmt þeim, m.a.
um menntun, þjálfun og aldur. Skal hann m.a. hafa sótt þau námskeið sem krafist
                      er til endurnýjunar atvinnuréttinda.
      b. Er svo heill heilsu að hann geti rækt störf sín af öryggi. Skal hann
  leggja fram vottorð læknis til staðfestingar á hæfni til vaktstöðu og því að
       hann uppfylli skilyrði um sjón, heyrn og aðrar heilbrigðiskröfur.
    c. Hefur að baki fullnægjandi siglingatíma, sbr. 5. og 6. gr. og reglugerð
 þar um. Hann skal færa sönnur á siglingatíma sem hann telur sig hafa að baki.
  Staðfesting lögskráningarstjóra eða rétt útfyllt og árituð sjóferðabók telst
  fullnægjandi sönnun á siglingatíma. Umsækjandi skírteinis sem kveðst hafa að
 baki siglingatíma á skipi sem ekki er skráð á Íslandi skal færa sönnur á þann
      siglingatíma á fullnægjandi hátt að mati Siglingastofnunar Íslands.
        d. Auk þess að uppfylla skilyrði ac-liðar skal sá sem gegnir stöðu
  skipstjóra á íslensku skipi og hefur íslensku ekki að móðurmáli hafa staðist
 sérstakt próf um kunnáttu og færni í íslensku og þekkingu á íslenskum lögum og
 reglum er varða þau störf sem hann fær réttindi til að gegna. Samgönguráðherra
             setur reglur um framkvæmd prófa samkvæmt ákvæði þessu.
   Frumrit skírteinis sem krafist er skal ávallt vera um borð í því skipi sem
 skírteinishafi er skráður eða ráðinn á samkvæmt lögskráningarkerfi sjómanna og
skal hann eða skipstjóri geta framvísað því þegar þess er óskað vegna eftirlits.
          Siglingastofnun Íslands heldur skrá yfir útgefin skírteini.
                   9. gr. Gildistími og endurnýjun skírteina.
Skírteini sem gefin eru út samkvæmt lögum þessum skulu gilda í allt að fimm árum
                                frá útgáfudegi.
 Heimilt er vegna sérstakra aðstæðna að gefa út bráðabirgðaskírteini sem gildir
                               allt að 60 dögum.
Endurnýja skal skírteini sem gefin eru út samkvæmt alþjóðasamþykktinni til allt
  að fimm árum í senn. Heimilt er að endurnýja skírteini sem ekki falla undir
    alþjóðasamþykktina til lengri tíma eftir því sem nánar er kveðið á um í
              reglugerð. Við endurnýjun skírteina skal umsækjandi:
     a. fullnægja þeim heilbrigðiskröfum sem gerðar eru á hverjum tíma til að
 öðlast skírteini, þ.m.t. varðandi sjón og heyrn, sbr. b-lið 4. mgr. 8. gr., og
    b. hafa að baki siglingatíma í stöðu sem skírteini veitir honum rétt til í
       a.m.k. eitt ár á síðustu fimm árum, sbr. c-lið 4. mgr. 8. gr. eða
     c. hafa verið í starfi sem samsvarar viðkomandi skírteini og telst a.m.k.
sambærilegt við siglingatíma sem krafist er skv. b-lið þessarar málsgreinar eða
                                  með því að:
     1. hafa staðist viðurkennd próf eða lokið á fullnægjandi hátt viðurkenndu
                     námskeiði/ endurmenntunarnámskeiði eða
     2. hafa a.m.k. þriggja mánaða siglingatíma í næstu lægri stöðu sem hann á
   tilkall til samkvæmt skírteini sínu, eftir því sem nánar er kveðið á um í
                                   reglugerð.
Endurmenntunarnámskeið samkvæmt þessari grein skulu samþykkt af Siglingastofnun
Íslands og skulu þau m.a. taka mið af gildandi alþjóðareglum um öryggi mannslífa
       á sjó, alþjóðasamþykktinni og reglum um varnir gegn mengun sjávar.
                    10. gr. Viðurkenning erlendra skírteina.
  Siglingastofnun Íslands er heimilt að viðurkenna og árita erlend skírteini í
   samræmi við lög þessi og reglugerðir settar samkvæmt þeim. Stofnuninni er
heimilt að veita handhöfum erlendra skírteina leyfi í allt að þremur mánuðum til
 að gegna tilteknu starfi á ákveðnu skipi þar sem krafist er skipstjórnar- eða
vélstjórnarréttinda á meðan staðreynt er lögmæti hins erlenda skírteinis, enda:
   a. séu lögð fram fullgild gögn um menntun sem samræmist kröfum til skip- eða
                       vélstjórnar samkvæmt lögum þessum,
    b. geti viðkomandi skilið fyrirmæli yfirmanna skipsins og stjórnað verkum í
                                 þeirra umboði.
  Um umsóknir frá ríkisborgurum Evrópska efnahagssvæðisins um viðurkenningu á
réttindum til starfa á skipum sem lög þessi taka til skal fara í samræmi við lög
   og reglur um viðurkenningu á menntun og prófskírteinum. Hið sama gildir um
umsóknir frá ríkisborgurum aðildarríkja stofnsamnings Fríverslunarsamtaka Evrópu
                               sem og Færeyingum.
Um umsóknir frá ríkisborgurum utan Evrópska efnahagssvæðisins um viðurkenningu á
  réttindum til starfa á skipum sem lög þessi taka til skal fara eftir ákvæðum
                        reglugerðar sem ráðherra setur.
     Siglingastofnun Íslands heldur skrá yfir viðurkennd erlend skírteini.
                        11. gr. Afturköllun skírteinis.
Siglingastofnun Íslands er heimilt að afturkalla skírteini ef lögmætur handhafi
  þess fullnægir ekki lengur skilyrðum laga þessara eða reglna settra samkvæmt
    þeim til að vera skírteinishafi. Þá er stofnuninni heimilt að afturkalla
   skírteini hafi það verið gefið út á röngum forsendum eða fyrir mistök. Við
        afturköllun skírteinis skal fara eftir ákvæðum stjórnsýslulaga.
  Nú telur Siglingastofnun Íslands að skilyrði séu fyrir hendi til sviptingar
starfsréttinda og er stofnuninni þá heimilt að svipta viðkomandi starfsréttindum
 til bráðabirgða. Skal slík svipting vera tímabundin eða ákvörðuð til þess tíma
         þegar endanleg ákvörðun dómstóls um sviptinguna liggur fyrir.
     Bráðabirgðasvipting samkvæmt ákvæði þessu skal dragast frá endanlegum
                         sviptingartíma samkvæmt dómi.
 Bera má slíka ákvörðun Siglingastofnunar Íslands undir dómstóla samkvæmt lögum
 um meðferð [sakamála]^1) og skal stofnunin leiðbeina viðkomandi um þann rétt.
                            ^1)[2]L. 88/2008, 234. gr.

                        IV. kafli. Mönnun og undanþágur.
    12. gr. Lágmarksfjöldi skipstjórnar- og vélstjórnarmanna á fiskiskipum,
                          varðskipum og öðrum skipum.
 Á hverju fiskiskipi og öðru skipi skal vera skipstjóri. Um fjölda stýrimanna á
                 fiskiskipum og öðrum skipum fer sem hér segir:
   a. Á skipi sem er styttra en 12 metrar að skráningarlengd má skipstjóri vera
hinn sami og vélavörður sé hann eini réttindamaðurinn í áhöfn, enda taki vinnu-
                  og hvíldartími mið af 64. gr. sjómannalaga.
        b. Á skipi sem er styttra en 24 metrar að skráningarlengd skal vera
 stýrimaður ef útivera skips fer fram úr 14 klst. á hverju 24 klst. tímabili. Á
 skipi þar sem daglegur útivistartími er styttri en 14 klst. er heimilt að vera
      án stýrimanns, enda hafi skip fengið útgefna heimild þess efnis frá
 mönnunarnefnd. Siglingastofnun Íslands skal halda skrá yfir þau skip sem slíka
    heimild hafa hlotið. Séu reglur um skilyrtan útivistartíma brotnar skal
                      mönnunarnefnd afturkalla heimildina.
    c. Á skipi sem er 24 metrar að skráningarlengd eða lengra en styttra en 45
                metrar að skráningarlengd skal vera stýrimaður.
    d. Á skipi sem er 45 metrar eða lengra að skráningarlengd skulu vera tveir
                                   stýrimenn.
 Á hverju varðskipi skal vera skipherra. Um fjölda stýrimanna á varðskipum fer
                                 sem hér segir:
        a. Á skipi sem er styttra en 24 metrar að skráningarlengd skal vera
                                  stýrimaður.
    b. Á skipi sem er 24 metrar að skráningarlengd eða lengra en styttra en 45
             metrar að skráningarlengd skulu vera tveir stýrimenn.
     c. Á skipi sem er 45 metrar eða lengra að skráningarlengd skulu vera þrír
                                   stýrimenn.
Um fjölda vélstjórnarmanna á fiskiskipum, varðskipum og öðrum skipum fer sem hér
                                     segir:
      a. Á skipi með vélarafl frá og með 250 kW til og með 750 kW skal vera:
   1. Vélavörður, sé skipið styttra en 12 metrar að skráningarlengd. Vélavörður
má vera hinn sami og skipstjóri sé hann eini réttindamaðurinn í áhöfn, enda taki
               vinnu- og hvíldartími mið af 64. gr. sjómannalaga.
       2. Yfirvélstjóri, sé skipið 12 metrar að skráningarlengd eða lengra.
    3. Yfirvélstjóri og vélavörður, sé skipið 12 metrar að skráningarlengd eða
lengra og útivera þess fer fram úr 14 klst. á hverju 24 klst. tímabili. Á skipi
  þar sem daglegur útivistartími er styttri en 14 klst. er heimilt að vera án
vélavarðar, enda hafi skip fengið útgefna heimild þess efnis frá mönnunarnefnd.
  Siglingastofnun Íslands skal halda skrá yfir þau skip sem slíka heimild hafa
    hlotið. Séu reglur um skilyrtan útivistartíma brotnar skal mönnunarnefnd
                             afturkalla heimildina.
      b. Á skipi með vélarafl frá og með 751 kW til og með 1.800 kW skal vera
                       yfirvélstjóri og fyrsti vélstjóri.
       c. Á skipi með vélarafl yfir 1.800 kW skal vera yfirvélstjóri, fyrsti
                          vélstjóri og undirvélstjóri.
Að uppfylltum ákveðnum skilyrðum sem kveðið er á um í reglugerð er ekki skylt að
 vélavörður sé í áhöfn skips sem er 12 metrar eða styttra að skráningarlengd ef
gerður hefur verið samningur við þjónustuaðila um viðhald vélbúnaðar skipsins og
             sá samningur er staðfestur af Siglingastofnun Íslands.
Lágmarksfjöldi skipstjórnarmanna og vélstjórnarmanna um borð í skipum skv. 1.3.
mgr. skal að öðru leyti taka mið af úthaldi skips og tryggja að ákvæðum 64. gr.
 sjómannalaga um vinnu og hvíldartíma sjómanna á fiskiskipum sé fullnægt ásamt
                       ákvæðum reglugerðar um sama efni.
Mönnunarnefnd skv. 13. gr. ákveður undanþágur frá mönnun skipa samkvæmt þessari
                                     grein.
                             13. gr. Mönnunarnefnd.
Samgönguráðherra skipar fimm menn í mönnunarnefnd skipa, til þriggja ára í senn
   og jafnmarga til vara. Nefndin skal skipuð tveimur fulltrúum tilnefndum af
  samtökum útgerðaraðila, einum tilnefndum af Farmanna- og fiskimannasambandi
       Íslands og einum tilnefndum af Félagi vélstjóra og málmtæknimanna.
Samgönguráðherra skipar formann og varamann hans án tilnefningar og skal a.m.k.
annar þeirra uppfylla skilyrði laga til að hljóta skipun í embætti héraðsdómara.
                      Mönnunarnefnd hefur heimild til að:
      a. ákveða frávik frá ákvæðum 12. gr. um lágmarksfjölda skipstjórnar- og
vélstjórnarmanna á fiskiskipum, varðskipum og öðrum skipum eftir því sem tilefni
gefst til, svo sem vegna tæknibúnaðar, gerðar og/eða verkefnis skips, hvort sem
er til fjölgunar eða fækkunar, þar sem m.a. skal taka tillit til vinnuálags sem
                     breytingin kann að hafa í för með sér,
    b. ákveða tímabundna breytingu á mönnun skips til reynslu með skilyrðum sem
              nefndin setur, þó ekki lengur en sex mánuði í senn,
    c. ákveða að sjómaður sem hlotið hefur skilgreinda þjálfun undir staðfestri
   leiðsögn skipstjóra eða yfirvélstjóra geti fengið undanþágu til starfa sem
 undirstýrimaður eða undirvélstjóri á því skipi sem hann fékk þjálfunina á eða
                            öðru sambærilegu skipi,
       d. meta starfstíma við vélstjórn til atvinnuréttinda samkvæmt ákvæðum
                                  reglugerðar.
 Siglingastofnun Íslands ber ábyrgð á því að ákvörðun mönnunarnefndar um frávik
     frá 12. gr. sé skráð í lögskráningarkerfi sjómanna. Nefndin skal senda
  Siglingastofnun og lögskráningarstjóra í því umdæmi þar sem lögskráning skal
 fara fram samkvæmt lögum um lögskráningu sjómanna samrit ákvörðunar um mönnun
                                     skips.
                              14. gr. Undanþágur.
  Samgönguráðherra skipar fimm menn í undanþágunefnd til þriggja ára í senn og
jafnmarga til vara. Nefndin skal skipuð tveimur fulltrúum tilnefndum af samtökum
 útgerðarmanna, einum tilnefndum af Farmanna- og fiskimannasambandi Íslands og
einum tilnefndum af Félagi vélstjóra og málmtæknimanna. Samgönguráðherra skipar
formann og varaformann nefndarinnar án tilnefningar og skal a.m.k. annar þeirra
      uppfylla skilyrði laga til að hljóta skipun í embætti héraðsdómara.
Í undantekningartilfellum og þegar menn með tilskilin réttindi vantar til starfa
   getur undanþágunefnd veitt tilteknum manni undanþágu til að gegna stöðu á
tilteknu skipi í tiltekinn tíma hafi umsækjandi ekki tilskilin réttindi, sbr. 5.
 og 6. gr., enda telji hún að öryggi mannslífa, eigna eða umhverfis verði ekki
 stefnt í hættu og að viðkomandi sé hæfur til að annast starfið á öruggan hátt.
  Undanþágu má aðeins veita þeim sem hefur skírteini til að gegna næstu lægri
    stöðu eða uppfyllir kröfur reglugerðar um undanþágur. Ef ekki er krafist
       skírteinis í næstu lægri stöðu má veita þeim undanþágu sem að mati
                undanþágunefndar hefur næga þekkingu og reynslu.
     Undanþágu má ekki veita til að gegna stöðu skipstjóra skv. 5. gr. eða
yfirvélstjóra skv. 6. gr. nema í neyðartilvikum og þá aðeins í eins skamman tíma
                                  og unnt er.
  Undanþágunefnd veitir undanþágur til starfa á skipum samkvæmt lögum þessum.
 Undanþágur samkvæmt þessari grein má ekki veita til lengri tíma en sex mánaða.

                             V. kafli. Ýmis ákvæði.
                           15. gr. Ábyrgð skipstjóra.
 Skipstjóri á íslensku skipi ber fulla ábyrgð á framkvæmd þeirra laga og reglna
      sem lúta að starfi hans og settar eru af þar til bærum stjórnvöldum.
                              16. gr. Vafatilvik.
 Leiki vafi á því hvort skip telst fiskiskip, varðskip, skemmtibátur eða annað
      skip samkvæmt lögum þessum og reglugerðum settum samkvæmt þeim sker
                       Siglingastofnun Íslands úr um það.
                                 17. gr. Kærur.
   Ákvarðanir Siglingastofnunar Íslands, undanþágunefndar og mönnunarnefndar
  samkvæmt lögum þessum eru kæranlegar til samgönguráðuneytisins í samræmi við
                            ákvæði stjórnsýslulaga.
                                 18. gr. Gjöld.
 Greiða skal gjald fyrir útgáfu skírteina, viðurkenningu erlendra skírteina og
   veitingu undanþágna samkvæmt lögum þessum og skulu þau gjöld standa undir
              kostnaði Siglingastofnunar Íslands sem af því hlýst.
                Gjöld skulu ákveðin í gjaldskrá stofnunarinnar.
                               19. gr. Reglugerð.
   Samgönguráðherra skal setja í reglugerð^1) nánari ákvæði um framkvæmd laga
 þessara, þar á meðal um próf, skírteini og skilyrði þeirra, útgáfu skírteina,
viðurkenningu erlendra skírteina, vaktstöður, undanþágur, mönnun skipa og skipan
              og starfshætti undanþágunefndar og mönnunarnefndar.
   Ákvæði reglugerðarinnar skulu að lágmarki uppfylla skuldbindingar íslenska
                     ríkisins samkvæmt alþjóðasamþykktinni.
  Þrátt fyrir ákvæði laga þessara skal ráðherra setja með reglugerð^2) nánari
 ákvæði um lágmarksréttindi til skipstjórnar og vélgæslu á björgunarskipum sem
gegna sérhæfðu hlutverki. Björgunarskip skulu mönnuð skipstjórnarmönnum sem hafi
  að lágmarki 30 brúttórúmlesta réttindi eða önnur sambærileg réttindi og sem
 hlotið hafa þjálfun á sérstökum námskeiðum Slysavarnafélagsins Landsbjargar og
                           Slysavarnaskóla sjómanna.
                 ^1)Rg. 175/2008, sbr. 535/2008. ^2)Rg. 555/2008.
                              20. gr. Refsiákvæði.
Brot gegn lögum þessum eða reglugerðum sem settar eru samkvæmt þeim varða sektum
   eða fangelsi allt að tveimur árum enda liggi ekki þyngri refsing við þeim
 samkvæmt öðrum lögum. Beita skal ákvæðum III. kafla almennra hegningarlaga um
                             tilraun og hlutdeild.
                            21. gr. Gildistaka o.fl.
                     Lög þessi öðlast gildi 1. janúar 2008.

                            Ákvæði til bráðabirgða.
Þeir sem eru lögmætir handhafar skírteina samkvæmt lögum sem falla úr gildi við
gildistöku laga þessara skulu halda réttindum sínum óskertum, enda fullnægi þeir
        öðrum kröfum laga þessara, sbr. 4. mgr. 8. gr. og 3. mgr. 9. gr.
 Heimilt er að gefa út ný skírteini í stað eldri skírteina í samræmi við ákvæði
  reglugerðar. Nánar skal kveðið á um gildistíma eldri skírteina í reglugerð.
    Hafi skipstjórnarmaður skírteini til skipstjórnarstarfa á skipi samkvæmt
  brúttórúmlestaviðmiðun eldri laga, sem hann hefur ekki réttindi til að gegna
    samkvæmt lögum þessum, skal hann eigi að síður eiga rétt á að fá útgefin
 skírteini til þess að gegna sömu störfum á því skipi og skipum sem eins háttar
    um, að uppfylltum öðrum skilyrðum laganna eins og nánar er kveðið á um í
                                   reglugerð.
 Þeir sem við gildistöku laga þessara eru lögmætir handhafar 30 brúttórúmlesta
atvinnuréttinda hafa rétt til að fá útgefið skírteini samkvæmt lögum þessum til
 að vera skipstjórar á skipum sem eru 12 metrar og styttri að skráningarlengd í
 strandsiglingum, enda fullnægi þeir öðrum skilyrðum sem krafist er til að mega
gegna þeirri stöðu. Þeir sem þegar hafa öðlast 30 brúttórúmlesta atvinnuréttindi
                                  halda þeim.
Þeir sem eru lögmætir handhafar 80 brúttórúmlesta skipstjórnarréttinda hafa rétt
  til að fá útgefið skírteini samkvæmt lögum þessum til að vera skipstjórar á
skipum allt að 24 metrum að skráningarlengd í innanlandssiglingum, enda fullnægi
      þeir öðrum skilyrðum sem krafist er til að mega gegna þeirri stöðu.
  Þeir sem eru lögmætir handhafar 200 brúttórúmlesta skipstjórnarréttinda hafa
rétt til að fá útgefið skírteini samkvæmt lögum þessum til að vera skipstjórar á
skipum allt að 45 metrum að skráningarlengd í innanlandssiglingum, enda fullnægi
      þeir öðrum skilyrðum sem krafist er til að mega gegna þeirri stöðu.
 Skipa skal í nefndir skv. 13. og 14. gr. að nýju við gildistöku laga þessara.

                                  Viðauki.^1)
             ^1)Um texta viðaukans vísast til Stjtíð. A 2007, bls. 67.

References

   Visible links
   1. file://2008088.html
   2. file://2008088.html#g234
